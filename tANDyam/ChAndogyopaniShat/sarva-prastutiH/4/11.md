+++
title = "११"

+++

<details open><summary>विश्वास-प्रस्तुतिः</summary>

अथ हैनं गार्हपत्योऽनुशशास पृथिव्यग्निरन्नमादित्य इति य एष आदित्ये पुरुषो
दृश्यते सोऽहमस्मि स एवाहमस्मीति ॥ १ ॥
</details>

<details><summary>मूलम्</summary>

अथ हैनं गार्हपत्योऽनुशशास पृथिव्यग्निरन्नमादित्य इति य एष आदित्ये पुरुषो
दृश्यते सोऽहमस्मि स एवाहमस्मीति ॥ १ ॥
</details>

<details><summary>शङ्करः</summary>

सम्भूयाग्नयः ब्रह्मचारिणे ब्रह्म उक्तवन्तः । अथ अनन्तरं प्रत्येकं
स्वस्वविषयां विद्यां वक्तुमारेभिरे । तत्र आदौ एनं
ब्रह्मचारिणं गार्हपत्यः अग्निः अनुशशास —
पृथिव्यग्निरन्नमादित्य इति
ममैताश्चतस्रस्तनवः । तत्र य आदित्ये
एष पुरुषो दृश्यते, सोऽहमस्मि गार्हपत्योऽग्निः, यश्च गार्हपत्योऽग्निः स
एवाहमादित्ये पुरुषोऽस्मि, इति पुनः परावृत्त्या स एवाहमस्मीति वचनम् ।
पृथिव्यन्नयोरिव भोज्यत्वलक्षणयोः सम्बन्धो न गार्हपत्यादित्ययोः ।
अत्तृत्वपक्तृत्वप्रकाशनधर्मा अविशिष्टा इत्यतः एकत्वमेवानयोरत्यन्तम् ।
पृथिव्यन्नयोस्तु भोज्यत्वेन आभ्यां सम्बन्धः ॥
</details>

<details open><summary>विश्वास-प्रस्तुतिः</summary>

स य एतमेवं विद्वानुपास्तेऽपहते पापकृत्यां लोकी भवति सर्वमायुरेति
ज्योग्जीवति नास्यावरपुरुषाः क्षीयन्त उप वयं तं
भुञ्जामोऽस्मिꣳश्च लोकेऽमुष्मिꣳश्च य एतमेवं
विद्वानुपास्ते ॥ २ ॥
</details>

<details><summary>मूलम्</summary>

स य एतमेवं विद्वानुपास्तेऽपहते पापकृत्यां लोकी भवति सर्वमायुरेति
ज्योग्जीवति नास्यावरपुरुषाः क्षीयन्त उप वयं तं
भुञ्जामोऽस्मिꣳश्च लोकेऽमुष्मिꣳश्च य एतमेवं
विद्वानुपास्ते ॥ २ ॥
</details>

<details><summary>शङ्करः</summary>

स यः कश्चित् एवं यथोक्तं गार्हपत्यमग्निम् अन्नान्नादत्वेन चतुर्धा
प्रविभक्तम् उपास्ते, सोऽपहते विनाशयति पापकृत्यां पापं
कर्म । लोकी लोकवांश्चास्मदीयेन लोकेनाग्नेयेन तद्वान्भवति यथा
वयम् । इह च लोके सर्वं वर्षशतम् आयुरेति प्राप्नोति । ज्योक्
उज्ज्वलं जीवति नाप्रख्यात इत्येतत् । न च अस्य अवराश्च ते
पुरुषाश्च अस्य विदुषः सन्ततिजा इत्यर्थः, न क्षीयन्ते सन्तत्युच्छेदो
न भवतीत्यर्थः । किं च तं वयम् उपभुञ्जामः पालयामः अस्मिंश्च लोके
जीवन्तम् अमुष्मिंश्च परलोके । य एतमेवं विद्वानुपास्ते,
यथोक्तं तस्य तत्फलमित्यर्थः ॥

इति एकादशखण्डभाष्यम् ॥
</details>

