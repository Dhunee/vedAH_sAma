+++
title = "१०"

+++

<details><summary>शङ्करः</summary>

पुनर्ब्रह्मविद्यां प्रकारान्तरेण वक्ष्यामीत्यारभते गतिं च
तद्विदोऽग्निविद्यां च । आख्यायायिका
पूर्ववच्छ्रद्धतपसोर्ब्रह्मविद्यासाधनत्वप्रदर्शनार्था —
</details>

<details open><summary>विश्वास-प्रस्तुतिः</summary>

उपकोसलो ह वै कामलायनः सत्यकामे जाबाले ब्रह्मचर्यमुवास तस्य ह द्वादश
वर्षाण्यग्नीन्परिचचार स ह स्मान्यानन्तेवासिनः समावर्तयꣳस्तꣳ ह
स्मैव न समावर्तयति ॥ १ ॥
</details>

<details><summary>मूलम्</summary>

उपकोसलो ह वै कामलायनः सत्यकामे जाबाले ब्रह्मचर्यमुवास तस्य ह द्वादश
वर्षाण्यग्नीन्परिचचार स ह स्मान्यानन्तेवासिनः समावर्तयꣳस्तꣳ ह
स्मैव न समावर्तयति ॥ १ ॥
</details>

<details><summary>शङ्करः</summary>

उपकोसलो ह वै नामतः कमलस्यापत्यं कामलायनः सत्यकामे जाबाले
ब्रह्मचर्यमुवास । तस्य, ह ऐतिह्यार्थः,
तस्य आचार्यस्य द्वादश वर्षाणि अग्नीन्परिचचार अग्नीनां परिचरणं
कृतवान् । स ह स्म आचार्यः अन्यान्ब्रह्मचारिणः स्वाध्यायं
ग्राहयित्वा समावर्तयन् तमेवोपकोसलमेकं न समावर्तयति स्म ह ॥
</details>

<details open><summary>विश्वास-प्रस्तुतिः</summary>

तं जायोवाच तप्तो ब्रह्मचारी कुशलमग्नीन्परिचचारीन्मा त्वाग्नयः
परिप्रवोचन्प्रब्रूह्यस्मा इति तस्मै हाप्रोच्यैव
प्रवासाञ्चक्रे ॥ २ ॥
</details>

<details><summary>मूलम्</summary>

तं जायोवाच तप्तो ब्रह्मचारी कुशलमग्नीन्परिचचारीन्मा त्वाग्नयः
परिप्रवोचन्प्रब्रूह्यस्मा इति तस्मै हाप्रोच्यैव
प्रवासाञ्चक्रे ॥ २ ॥
</details>

<details><summary>शङ्करः</summary>

तम् आचार्यं जाया उवाच — तप्तो ब्रह्मचारी कुशलं सम्यक् अग्नीन् परिचचारीत्
परिचरितवान् ; भगवांश्च अग्निषु भक्तं न समावर्तयति ; अतः अस्मद्भक्तं न
समावर्तयतीति ज्ञात्वा त्वाम् अग्नयः मा परिप्रवोचन् गर्हां तव मा
कुर्युः ; अतः प्रब्रूहि अस्मै विद्यामिष्टाम् उपकोसलायेति । तस्मै
एवं जायया उक्तोऽपि ह अप्रोच्यैव अनुक्त्वैव किञ्चित्प्रवासाञ्चक्रे
प्रवसितवान् ॥
</details>

<details open><summary>विश्वास-प्रस्तुतिः</summary>

स ह व्याधिनानशितुं दध्रे तमाचार्यजायोवाच ब्रह्मचारिन्नशान किं नु
नाश्नासीति स होवाच बहव इमेऽस्मिन्पुरुषे कामा नानात्यया
व्याधिभिः प्रतिपूर्णोऽस्मि नाशिष्यामीति ॥ ३ ॥
</details>

<details><summary>मूलम्</summary>

स ह व्याधिनानशितुं दध्रे तमाचार्यजायोवाच ब्रह्मचारिन्नशान किं नु
नाश्नासीति स होवाच बहव इमेऽस्मिन्पुरुषे कामा नानात्यया
व्याधिभिः प्रतिपूर्णोऽस्मि नाशिष्यामीति ॥ ३ ॥
</details>

<details><summary>शङ्करः</summary>

स ह उपकोसलः व्याधिना मानसेन दुःखेन अनशितुम् अनशनं कर्तुं दध्रे
धृतवान्मनः । तं तूष्णीमग्न्यागारेऽवस्थितम्
आचार्यजायोवाच — हे ब्रह्मचारिन् अशान भुङ्क्ष्व, किं
नु कस्मान्नु कारणान्नाश्नासि ? इति । स ह उवाच — बहवः
अनेकेऽस्मिन्पुरुषेऽकृतार्थे प्राकृते
कामाः इच्छाः कर्तव्यं प्रति नाना अत्ययः अतिगमनं येषां व्याधीनां
कर्तव्यचिन्तानां ते नानात्ययाः व्याधयः
कर्तव्यताप्राप्तिनिमित्तानि
चित्तदुःखानीत्यर्थः ; तैः प्रतिपूर्णोऽस्मि ;
अतो नाशिष्यामीति ॥
</details>

<details open><summary>विश्वास-प्रस्तुतिः</summary>

अथ हाग्नयः समूदिरे तप्तो ब्रह्मचारी कुशलं नः पर्यचारीद्धन्तास्मै
प्रब्रवामेति तस्मै होचुः प्राणो ब्रह्म कं ब्रह्म खं
ब्रह्मेति ॥ ४ ॥
</details>

<details><summary>मूलम्</summary>

अथ हाग्नयः समूदिरे तप्तो ब्रह्मचारी कुशलं नः पर्यचारीद्धन्तास्मै
प्रब्रवामेति तस्मै होचुः प्राणो ब्रह्म कं ब्रह्म खं
ब्रह्मेति ॥ ४ ॥
</details>

<details><summary>शङ्करः</summary>

उक्त्वा तूष्णीम्भूते ब्रह्मचारिणि, अथ ह अग्नयः शुश्रूषयावर्जिताः
कारुण्याविष्टाः सन्तः त्रयोऽपि समूदिरे सम्भूयोक्तवन्तः —
हन्त इदानीम् अस्मै ब्रह्मचारिणे अस्मद्भक्ताय दुःखिताय तपस्विने
श्रद्दधानाय सर्वेऽनुशास्मः अनुप्रब्रवाम
ब्रह्मविद्याम् , इति एवं सम्प्रधार्य, तस्मै ह
ऊचुः उक्तवन्तः — प्राणो ब्रह्म कं ब्रह्म खं ब्रह्मेति ॥
</details>

<details open><summary>विश्वास-प्रस्तुतिः</summary>

स होवाच विजानाम्यहं यत्प्राणो ब्रह्म कं च तु खं च न विजानामीति ते
होचुर्यद्वाव कं तदेव खं यदेव खं तदेव कमिति प्राणं च हास्मै
तदाकाशं चोचुः ॥ ५ ॥
</details>

<details><summary>मूलम्</summary>

स होवाच विजानाम्यहं यत्प्राणो ब्रह्म कं च तु खं च न विजानामीति ते
होचुर्यद्वाव कं तदेव खं यदेव खं तदेव कमिति प्राणं च हास्मै
तदाकाशं चोचुः ॥ ५ ॥
</details>

<details><summary>शङ्करः</summary>

स ह उवाच ब्रह्मचारी — विजानाम्यहं यद्भवद्भिरुक्तं
प्रसिद्धपदार्थकत्वात्प्राणो
ब्रह्मेति, सः यस्मिन्सति जीवनं यदपगमे च न भवति, तस्मिन्वायुविशेषे लोके
रूढः ; अतः युक्तं ब्रह्मत्वं तस्य ; तेन
प्रसिद्धपदार्थकत्वाद्विजानाम्यहं
यत्प्राणो ब्रह्मेति । कं च तु खं च न विजानामीति । ननु कङ्खंशब्दयोरपि
सुखाकाशविषयत्वेन प्रसिद्धपदार्थकत्वमेव,
कस्माद्ब्रह्मचारिणोऽज्ञानम्
? नूनम् , सुखस्य कंशब्दवाच्यस्य क्षणप्रध्वंसित्वात् खंशब्दवाच्यस्य च
आकाशस्याचेतनस्य कथं ब्रह्मत्वमिति, मन्यते ; कथं च भगवतां
वाक्यमप्रमाणं स्यादिति ; अतो न विजानामीत्याह । तम्
एवमुक्तवन्तं ब्रह्मचारिणं ते ह अग्नय ऊचुः — यद्वाव यदेव वयं
कम् अवोचाम, तदेव खम् आकाशम् , इत्येवं खेन विशेष्यमाणं कं
विषयेन्द्रियसंयोगजात्सुखान्निवर्तितं स्यात्
— नीलेनेव विशेष्यमाणमुत्पलं रक्तादिभ्यः । यदेव खम् इत्याकाशमवोचाम,
तदेव च कं सुखमिति जानीहि । एवं च सुखेन विशेष्यमाणं खं
भौतिकादचेतनात्खान्निवर्तितं स्यात् —
नीलोत्पलवदेव । सुखमाकाशस्थं नेतरल्लौकिकम् ,
आकाशं च सुखाश्रयं नेतरद्भौतिकमित्यर्थः । नन्वाकाशं चेत् सुखेन
विशेषयितुमिष्टम् , अस्त्वन्यतरदेव विशेषणम् — यद्वाव कं
तदेव खम् इति, अतिरिक्तमितरत् ; यदेव खं तदेव कमिति पूर्वविशेषणं
वा ; ननु सुखाकाशयोरुभयोरपि लौकिकसुखाकाशाभ्यां
व्यावृत्तिरिष्टेत्यवोचाम ।
सुखेन आकाशे विशेषिते व्यावृत्तिरुभयोरर्थप्राप्तैवेति चेत् , सत्यमेवम् ;
किन्तु सुखेन विशेषितस्यैव आकाशस्य ध्येयत्वं विहितम् ; न त्वाकाशगुणस्य
विशेषणस्य शुखस्य ध्येयत्वं विहितं स्यात् , विशेषणोपादानस्य
विशेष्यनियन्तृत्वेनैवोपक्षयात् । अतः खेन सुखमपि
विशेष्यते ध्येयत्वाय । कुतश्चैतन्निश्चीयते ? कंशब्दस्यापि
ब्रह्मशब्दसम्बन्धात् कं ब्रह्मेति । यदि हि
सुखगुणविशिष्टस्य खस्य ध्येयत्वं विवक्षितं स्यात् , कं खं
ब्रह्मेति ब्रूयुः अग्नयः प्रथमम् । न चैवमुक्तवन्तः । किं
तर्हि ? कं ब्रह्म खं ब्रह्मेति । अतः ब्रह्मचारिणो मोहापनयनाय
कङ्खंशब्दयोरितरेतरविशेषणविशेष्यत्वनिर्देशो युक्त
एव यद्वाव कमित्यादिः । तदेतदग्निभिरुक्तं वाक्यार्थमस्मद्बोधाय श्रुतिराह
— प्राणं च ह अस्मै ब्रह्माचरिणे, तस्य आकाशः तदाकाशः, प्राणस्य सम्बन्धी
आश्रयत्वेन हार्द आकाश इत्यर्थः, सुखगुणवत्त्वनिर्देशात् ; तं च आकाशं
सुखगुणविशिष्टं ब्रह्म तत्स्थं च प्राणं ब्रह्मसम्पर्कादेव
ब्रह्मेत्युभयं प्राणं च आकाशं च समुच्चित्य ब्रह्मणी ऊचुः
अग्नय इति ॥

इति दशमखण्डभाष्यम् ॥
</details>

