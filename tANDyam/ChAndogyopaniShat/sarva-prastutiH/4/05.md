+++
title = "०५"

+++

<details open><summary>विश्वास-प्रस्तुतिः</summary>

अथ हैनमृषभोऽभ्युवाद सत्यकाम३ इति भगव इति ह प्रतिशुश्राव प्राप्ताः सोम्य
सहस्रꣳ स्मः प्रापय न आचार्यकुलम् ॥ १ ॥
</details>

<details><summary>मूलम्</summary>

अथ हैनमृषभोऽभ्युवाद सत्यकाम३ इति भगव इति ह प्रतिशुश्राव प्राप्ताः सोम्य
सहस्रꣳ स्मः प्रापय न आचार्यकुलम् ॥ १ ॥
</details>

<details><summary>शङ्करः</summary>

तमेतं श्रद्धातपोभ्यां सिद्धं वायुदेवता दिक्सम्बन्धिनी तुष्टा सती
ऋषभमनुप्रविश्य ऋषभभावमापन्ना अनुग्रहाय अथ ह
एनमृषभोऽभ्युवाद अभ्युक्तवान् सत्यकाम३ इति
सम्बोध्य । तम् असौ सत्यकामो भगव इति ह प्रतिशुश्राव प्रतिवचनं
ददौ । प्राप्ताः सोम्य सहस्रं स्मः, पूर्णा तव प्रतिज्ञा, अतः प्रापय
नः अस्मानाचार्यकुलम् ॥
</details>

<details open><summary>विश्वास-प्रस्तुतिः</summary>

ब्रह्मणश्च ते पादं ब्रवाणीति ब्रवीतु मे भगवानिति तस्मै होवाच प्राची
दिक्कला प्रतीची दिक्कला दक्षिणा दिक्कलोदीची दिक्कलैष वै सोम्य
चतुष्कलः पादो ब्रह्मणः प्रकाशवान्नाम ॥ २ ॥
</details>

<details><summary>मूलम्</summary>

ब्रह्मणश्च ते पादं ब्रवाणीति ब्रवीतु मे भगवानिति तस्मै होवाच प्राची
दिक्कला प्रतीची दिक्कला दक्षिणा दिक्कलोदीची दिक्कलैष वै सोम्य
चतुष्कलः पादो ब्रह्मणः प्रकाशवान्नाम ॥ २ ॥
</details>

<details><summary>शङ्करः</summary>

किञ्च अहं ब्रह्मणः परस्य ते तुभ्यं पादं ब्रवाणि कथयानि । इत्युक्तः
प्रत्युवाच — ब्रवीतु

कथयतु मे मह्यं भगवान् । इत्युक्तः ऋषभः तस्मै सत्यकामाय ह उवाच — प्राची
दिक्कला ब्रह्मणः पादस्य चतुर्थो भागः । तथा प्रतीची दिक्कला दक्षिणा
दिक्कला उदीची दिक्कला, एष वै सोम्य ब्रह्मणः पादः चतुष्कलः चतस्रः कला
अवयवा यस्य सोऽयं चतुष्कलः पादो ब्रह्मणः प्रकाशवान्नाम प्रकाशवानित्येव
नाम अभिधानं यस्य । तथोत्तरेऽपि पादास्त्रयश्चतुष्कला ब्रह्मणः ॥

स य एतमेवं विद्वांश्चतुष्कलं पादं ब्रह्मणः प्रकाशवानित्युपास्ते
प्रकाशवानस्मिंल्लोके भवति प्रकाशवतो ह लोकाञ्जयति य
एतमेवं विद्वांश्चतुष्कलं पादं ब्रह्मणः प्रकाशवानित्युपास्ते ॥ ३
॥

स यः कश्चित् एवं यथोक्तमेतं ब्रह्मणः चतुष्कलं पादं विद्वान्
प्रकाशवानित्यनेन गुणेन विशिष्टम् उपास्ते,
तस्येदं फलम् — प्रकाशवानस्मिंल्लोके भवति प्रख्यातो भवतीत्यर्थः
; तथा अदृष्टं फलम् — प्रकाशवतः ह लोकान् देवादिसम्बन्धिनः मृतः सन् जयति
प्राप्नोति ; य एतमेवं विद्वान् चतुष्कलं पादं ब्रह्मणः
प्रकाशवानित्युपास्ते ॥

इति पञ्चमखण्डभाष्यम् ॥
</details>

