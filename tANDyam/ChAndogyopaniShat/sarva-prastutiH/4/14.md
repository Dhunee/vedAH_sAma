+++
title = "१४"

+++

<details open><summary>विश्वास-प्रस्तुतिः</summary>

ते होचुरुपकोसलैषा सोम्य तेऽस्मद्विद्यात्मविद्या चाचार्यस्तु ते गतिं
वक्तेत्याजगाम हास्याचार्यस्तमाचार्योऽभ्युवादोपकोसल३ इति ॥ १ ॥
</details>

<details><summary>मूलम्</summary>

ते होचुरुपकोसलैषा सोम्य तेऽस्मद्विद्यात्मविद्या चाचार्यस्तु ते गतिं
वक्तेत्याजगाम हास्याचार्यस्तमाचार्योऽभ्युवादोपकोसल३ इति ॥ १ ॥
</details>

<details><summary>शङ्करः</summary>

ते पुनः सम्भूयोचुः ह — उपकोसल एषा सोम्य ते तव अस्मद्विद्या
अग्निविद्येत्यर्थः ; आत्मविद्या पूर्वोक्ता
प्राणो ब्रह्म कं ब्रह्म खं ब्रह्मेति च ; आचार्यस्तु ते गतिं वक्ता
विद्याफलप्राप्तये इत्युक्त्वा उपरेमुरग्नयः । आजगाम ह अस्य आचार्यः
कालेन । तं च शिष्यम् आचार्यो अभ्युवाद उपकोसल३ इति ॥
</details>

<details open><summary>विश्वास-प्रस्तुतिः</summary>

भगव इति ह प्रतिशुश्राव ब्रह्मविद इव सोम्य ते मुखं भाति को नु
त्वानुशशासेति को नु मानुशिष्याद्भो इतीहापेव
निह्नुत इमे नूनमीदृशा अन्यादृशा इतीहाग्नीनभ्यूदे किं नु सोम्य
किल तेऽवोचन्निति ॥ २ ॥
</details>

<details><summary>मूलम्</summary>

भगव इति ह प्रतिशुश्राव ब्रह्मविद इव सोम्य ते मुखं भाति को नु
त्वानुशशासेति को नु मानुशिष्याद्भो इतीहापेव
निह्नुत इमे नूनमीदृशा अन्यादृशा इतीहाग्नीनभ्यूदे किं नु सोम्य
किल तेऽवोचन्निति ॥ २ ॥
</details>

<details open><summary>विश्वास-प्रस्तुतिः</summary>

इदमिति ह प्रतिजज्ञे लोकान्वाव किल सोम्य तेऽवोचन्नहं तु ते तद्वक्ष्यामि
यथा पुष्करपलाश आपो न श्लिष्यन्त एवमेवंविदि पापं कर्म न श्लिष्यत इति
ब्रवीतु मे भगवानिति तस्मै होवाच ॥ ३ ॥
</details>

<details><summary>मूलम्</summary>

इदमिति ह प्रतिजज्ञे लोकान्वाव किल सोम्य तेऽवोचन्नहं तु ते तद्वक्ष्यामि
यथा पुष्करपलाश आपो न श्लिष्यन्त एवमेवंविदि पापं कर्म न श्लिष्यत इति
ब्रवीतु मे भगवानिति तस्मै होवाच ॥ ३ ॥
</details>

<details><summary>शङ्करः</summary>

भगव इति ह प्रतिशुश्राव । ब्रह्मविद इव सोम्य ते मुखं प्रसन्नं भाति को नु
त्वा अनुशशास इत्युक्तः प्रत्याह — को नु मा अनुशिष्यात् अनुशासनं
कुर्यात् भो भगवन् त्वयि प्रोषिते, इति इह अप इव निह्नुते
अपनिह्नुत इवेति व्यवहितेन सम्बन्धः, न च अपनिह्नुते, न च
यथावदग्निभिरुक्तं ब्रवीतीत्यभिप्रायः । कथम् ? इमे
अग्नयः मया परिचरिताः उक्तवन्तः नूनम् , यतस्त्वां दृष्ट्वा वेपमाना इव
ईदृशा दृश्यन्ते पूर्वमन्यादृशाः सन्तः, इति इह अग्नीन् अभ्यूदे
अभ्युक्तवान् काक्वा अग्नीन्दर्शयन् । किं नु सोम्य किल ते
तुभ्यम् अवोचन् अग्नयः ? इति, पृष्टः इत्येवम् इदमुक्तवन्तः इत्येवं ह
प्रतिजज्ञे प्रतिज्ञातवान् प्रतीकमात्रं किञ्चित् , न सर्वं
यथोक्तमग्निभिरुक्तमवोचत् । यत आह आचार्यः —
लोकान्वाव पृथिव्यादीन् हे सोम्य किल ते अवोचन् , न ब्रह्म
साकल्येन । अहं तु ते तुभ्यं तद्ब्रह्म यदिच्छसि त्वं
श्रोतुं वक्ष्यामि, शृणु तस्य मयोच्यमानस्य ब्रह्मणो
ज्ञानमाहात्म्यम् — यथा पुष्करपलाशे पद्मपत्रे आपो
न श्लिष्यन्ते, एवं यथा वक्ष्यामि ब्रह्म, एवंविदि पापं कर्म न श्लिष्यते न
सम्बध्यते इति । एवमुक्तवति आचार्ये आह उपकोसलः — ब्रवीतु मे भगवानिति ।
तस्मै ह उवाच आचार्यः ॥

इति चतुर्दशखण्डभाष्यम् ॥
</details>

