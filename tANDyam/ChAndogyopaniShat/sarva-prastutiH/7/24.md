+++
title = "२४"

+++

<details open><summary>विश्वास-प्रस्तुतिः</summary>

यत्र नान्यत्पश्यति नान्यच्छृणोति नान्यद्विजानाति स भूमाथ
यत्रान्यत्पश्यत्यन्यच्छृणोत्यन्यद्विजानाति
तदल्पं यो वै भूमा तदमृतमथ यदल्पं तन्मर्त्यꣳ स भगवः कस्मिन्प्रतिष्ठित इति
स्वे महिम्नि यदि वा न महिम्नीति ॥ १ ॥
</details>

<details><summary>मूलम्</summary>

यत्र नान्यत्पश्यति नान्यच्छृणोति नान्यद्विजानाति स भूमाथ
यत्रान्यत्पश्यत्यन्यच्छृणोत्यन्यद्विजानाति
तदल्पं यो वै भूमा तदमृतमथ यदल्पं तन्मर्त्यꣳ स भगवः कस्मिन्प्रतिष्ठित इति
स्वे महिम्नि यदि वा न महिम्नीति ॥ १ ॥
</details>

<details><summary>शङ्करः</summary>

किंलक्षणोऽसौ भूमेति, आह — यत्र यस्मिन्भूम्नि तत्त्वे न
अन्यद्द्रष्टव्यमन्येन करणेन द्रष्टा
अन्यो विभक्तो दृश्यात्पश्यति । तथा नान्यच्छृणोति ।
नामरूपयोरेवान्तर्भावाद्विषयभेदस्य
तद्ग्राहकयोरेवेह दर्शनश्रवणयोर्ग्रहणम् अन्येषां च उपलक्षणार्थत्वेन ।
मननं तु अत्रोक्तं द्रष्टव्यं नान्यन्मनुत इति, प्रायशो
मननपूर्वकत्वाद्विज्ञानस्य । तथा नान्यद्विजानाति ।
एवंलक्षणो यः स भूमा । किमत्र प्रसिद्धान्यदर्शनाभावो भूम्न्युच्यते
नान्यत्पश्यतीत्यादिना, अथ अन्यन्न पश्यति, आत्मानं
पश्यतीत्येतत् । किञ्चातः ?
यद्यन्यदर्शनाद्यभावमात्रमित्युच्यते,
तदा द्वैतसंव्यवहारविलक्षणो भूमेत्युक्तं भवति । अथ
अन्यदर्शनविशेषप्रतिषेधेन
आत्मानं पश्यतीत्युच्यते, तदैकस्मिन्नेव क्रियाकारकफलभेदोऽभ्युपगतो
भवेत् । यद्येवं को दोषः स्यात् ? नन्वयमेव दोषः —
संसारानिवृत्तिः । क्रियाकारकफलभेदो हि
संसार इति आत्मैकत्वे एव क्रियाकारकफलभेदः संसारविलक्षण इति चेत् ,
न, आत्मनो निर्विशेषैकत्वाभ्युपगमे दर्शनादिक्रियाकारकफलभेदाभ्युपगमस्य
शब्दमात्रत्वात् । अन्यदर्शनाद्यभावोक्तिपक्षेऽपि यत्र इति अन्यन्न
पश्यति इति च विशेषणे अनर्थके स्यातामिति चेत् — दृश्यते हि लोके यत्र
शून्ये गृहेऽन्यन्न पश्यतीत्युक्ते स्तम्भादीनात्मानं च न न
पश्यतीति गम्यते ; एवमिहापीति चेत् , न,
तत्त्वमसीत्येकत्वोपदेशादधिकरणाधिकर्तव्यभेदानुपपत्तेः ।
तथा सदेकमेवाद्वितीयं सत्यमिति षष्ठे निर्धारितत्वात् । ‘अदृश्येऽनात्म्ये’
(तै. उ. २ । ७ । १) ‘न सन्दृशे तिष्ठति रूपमस्य’ (तै. ना. १ । ३)
‘विज्ञातारमरे केन विजानीयात्’ (छा. उ. २ । ४ । १४)
इत्यादिश्रुतिभ्यः स्वात्मनि दर्शनाद्यनुपपत्तिः । यत्र इति
विशेषणमनर्थकं प्राप्तमिति चेत् , न,
अविद्याकृतभेदापेक्षत्वात् , यथा
सत्यैकत्वाद्वितीयत्वबुद्धिं प्रकृतामपेक्ष्य सदेकमेवाद्वितीयमिति
सङ्ख्याद्यनर्हमप्युच्यते, एवं भूम्न्येकस्मिन्नेव यत्र इति
विशेषणम् । अविद्यावस्थायामन्यदर्शनानुवादेन च
भूम्नस्तदभावत्वलक्षणस्य विवक्षितत्वात्
नान्यत्पश्यति इति विशेषणम् ।
तस्मात्संसारव्यवहारो भूम्नि
नास्तीति समुदायार्थः । अथ यत्राविद्याविषये
अन्योऽन्येनान्यत्पश्यतीति
तदल्पम् अविद्याकालभावीत्यर्थः ; यथा स्वप्नदृश्यं वस्तु
प्राक् प्रबोधात्तत्कालभावीति, तद्वत् । तत एव तन्मर्त्यं विनाशि
स्वप्नवस्तुवदेव । तद्विपरीतो भूमा यस्तदमृतम् । तच्छब्दः अमृतत्वपरः ;
स तर्हि एवंलक्षणो भूमा हे भगवन् कस्मिन्प्रतिष्ठित इति उक्तवन्तं नारदं
प्रत्याह सनत्कुमारः — स्वे महिम्नीति स्वे आत्मीये महिम्नि
माहात्म्ये विभूतौ प्रतिष्ठितो भूमा । यदि
प्रतिष्ठामिच्छसि क्वचित् , यदि वा परमार्थमेव
पृच्छसि, न महिम्न्यपि प्रतिष्ठित इति ब्रूमः ; अप्रतिष्ठितः अनाश्रितो
भूमा क्वचिदपीत्यर्थः ॥
</details>

<details open><summary>विश्वास-प्रस्तुतिः</summary>

गोअश्वमिह महिमेत्याचक्षते हस्तिहिरण्यं दासभार्यं क्षेत्राण्यायतनानीति
नाहमेवं ब्रवीमि ब्रवीमीति होवाचान्यो ह्यन्यस्मिन्प्रतिष्ठित इति ॥
२ ॥
</details>

<details><summary>मूलम्</summary>

गोअश्वमिह महिमेत्याचक्षते हस्तिहिरण्यं दासभार्यं क्षेत्राण्यायतनानीति
नाहमेवं ब्रवीमि ब्रवीमीति होवाचान्यो ह्यन्यस्मिन्प्रतिष्ठित इति ॥
२ ॥
</details>

<details><summary>शङ्करः</summary>

यदि स्वमहिम्नि प्रतिष्ठितः भूमा, कथं तर्ह्यप्रतिष्ठ उच्यते ? शृणु—
गोअश्वादीह महीमेत्याचक्षते । गावश्चाश्वाश्च गोअश्वं
द्वन्द्वैकवद्भावः । सर्वत्र गवाश्वादि महिमेति
प्रसिद्धम् । तदाश्रितः तत्प्रतिष्ठश्चैत्रो भवति यथा,
नाहमेवं स्वतोऽन्यं महिमानमाश्रितो भूमा चैत्रवदिति ब्रवीमि, अत्र
हेतुत्वेन अन्यो ह्यन्यस्मिन्प्रतिष्ठित इति व्यवहितेन
सम्बन्धः । किन्त्वेवं ब्रवीमीति ह उवाच — स एवेत्यादि
॥

इति चतुर्विंशखण्डभाष्यम् ॥
</details>

