+++
title = "२५"

+++

<details open><summary>विश्वास-प्रस्तुतिः</summary>

स एवाधस्तात्स उपरिष्टात्स पश्चात्स पुरस्तात्स दक्षिणतः स उत्तरतः स एवेदꣳ
सर्वमित्यथातोऽहङ्कारादेश एवाहमेवाधस्तादहमुपरिष्टादहं पश्चादहं पुरस्तादहं
दक्षिणतोऽहमुत्तरतोऽहमेवेदꣳ सर्वमिति ॥ १ ॥
</details>

<details><summary>मूलम्</summary>

स एवाधस्तात्स उपरिष्टात्स पश्चात्स पुरस्तात्स दक्षिणतः स उत्तरतः स एवेदꣳ
सर्वमित्यथातोऽहङ्कारादेश एवाहमेवाधस्तादहमुपरिष्टादहं पश्चादहं पुरस्तादहं
दक्षिणतोऽहमुत्तरतोऽहमेवेदꣳ सर्वमिति ॥ १ ॥
</details>

<details><summary>शङ्करः</summary>

कस्मात्पुनः क्वचिन्न प्रतिष्ठित इति, उच्यते — यस्मात्स एव भूमा अधस्तात्
न तद्व्यतिरेकेणान्यद्विद्यते यस्मिन्प्रतिष्ठितः स्यात् ।
तथोपरिष्टादित्यादि समानम् । सति
भूम्नोऽन्यस्मिन् , भूमा हि प्रतिष्ठितः स्यात्
; न तु तदस्ति । स एव तु सर्वम् । अतस्तस्मादसौ न क्वचित्प्रतिष्ठितः ।
‘यत्र नान्यत्पश्यति’ इत्यधिकरणाधिकर्तव्यतानिर्देशात् स
एवाधस्तादिति च परोक्षनिर्देशात् द्रष्टुर्जीवादन्यो
भूमा स्यादित्याशङ्का कस्यचिन्मा भूदिति अथातः अनन्तरम् अहङ्कारादेशः
अहङ्कारेण आदिश्यत इत्यहङ्कारादेशः । द्रष्टुरनन्यत्वदर्शनार्थं भूमैव
निर्दिश्यते अहङ्कारेण अहमेवाधस्तादित्यादिना ॥
</details>

<details open><summary>विश्वास-प्रस्तुतिः</summary>

अथात आत्मादेश एवात्मैवाधस्तादात्मोपरिष्टादात्मा पश्चादात्मा
पुरस्तादात्मा दक्षिणत आत्मोत्तरत आत्मैवेदꣳ
सर्वमिति स वा एष एवं पश्यन्नेवं मन्वान एवं
विजानन्नात्मरतिरात्मक्रीड
आत्ममिथुन आत्मानन्दः स स्वराड्भवति तस्य सर्वेषु लोकेषु कामचारो
भवति अथ येऽन्यथातो विदुरन्यराजानस्ते क्षय्यलोका भवन्ति तेषाꣳ
सर्वेषु लोकेष्वकामचारो भवति ॥ २ ॥
</details>

<details><summary>मूलम्</summary>

अथात आत्मादेश एवात्मैवाधस्तादात्मोपरिष्टादात्मा पश्चादात्मा
पुरस्तादात्मा दक्षिणत आत्मोत्तरत आत्मैवेदꣳ
सर्वमिति स वा एष एवं पश्यन्नेवं मन्वान एवं
विजानन्नात्मरतिरात्मक्रीड
आत्ममिथुन आत्मानन्दः स स्वराड्भवति तस्य सर्वेषु लोकेषु कामचारो
भवति अथ येऽन्यथातो विदुरन्यराजानस्ते क्षय्यलोका भवन्ति तेषाꣳ
सर्वेषु लोकेष्वकामचारो भवति ॥ २ ॥
</details>

<details><summary>शङ्करः</summary>

अहङ्कारेण देहादिसङ्घातोऽप्यादिश्यतेऽविवेकिभिः इत्यतः तदाशङ्का मा भूदिति
अथ अनन्तरम् आत्मादेशः आत्मनैव केवलेन सत्स्वरूपेण शुद्धेन आदिश्यते ।
आत्मैव सर्वतः सर्वम् — इत्येवम् एकमजं सर्वतो व्योमवत्पूर्णम्
अन्यशून्यं पश्यन् स वा एष विद्वान् मननविज्ञानाभ्याम्
आत्मरतिः आत्मन्येव रतिः रमणं यस्य सोऽयमात्मरतिः । तथा
आत्मक्रीडः । देहमात्रसाधनाः रतिः बाह्यसाधना क्रीडा, लोके स्त्रीभिः
सखिभिश्च क्रीडतीति दर्शनात् । न तथा विदुषः ; किं तर्हि,
आत्मविज्ञाननिमित्तमेवोभयं
भवतीत्यर्थः । मिथुनं द्वन्द्वजनितं सुखं तदपि
द्वन्द्वनिरपेक्षं यस्य विदुषः । तथा आत्मानन्दः, शब्दादिनिमित्तः
आनन्दः अविदुषाम् , न तथा अस्य विदुषः ; किं तर्हि, आत्मनिमित्तमेव
सर्वं सर्वदा सर्वप्रकारेण च ;
देहजीवितभोगादिनिमित्तबाह्यवस्तुनिरपेक्ष
इत्यर्थः । स एवंलक्षणः विद्वान् जीवन्नेव स्वाराज्येऽभिषिक्तः पतितेऽपि
देहे स्वराडेव भवति । यत एवं भवति, तत एव तस्य सर्वेषु लोकेषु
कामचारो भवति । प्राणादिषु पूर्वभूमिषु ‘तत्रास्य’ इति
तावन्मात्रपरिच्छिन्नकामचारत्वमुक्तम् । अन्यराजत्वं च
अर्थप्राप्तम् , सातिशयत्वात् ।
यथाप्राप्तस्वाराज्यकामचारत्वानुवादेन
तत्तन्निवृत्तिरिहोच्यते — स स्वराडित्यादिना । अथ पुनः ये अन्यथा अतः
उक्तदर्शनादन्यथा वैपरीत्येन यथोक्तमेव वा सम्यक् न विदुः, ते
अन्यराजानः भवन्ति अन्यः परो राजा स्वामी येषां ते अन्यराजानस्ते
किञ्च क्षय्यलोकाः क्षय्यो लोको येषां ते क्षय्यलोकाः, भेददर्शनस्य
अल्पविषयत्वात् , अल्पं च तन्मर्त्यमित्यवोचाम । तस्मात् ये द्वैतदर्शिनः
ते क्षय्यलोकाः स्वदर्शनानुरूप्येणैव भवन्ति ; अत एव तेषां सर्वेषु
लोकेष्वकामचारो भवति ॥

इति पञ्चविंशखण्डभाष्यम् ॥
</details>

