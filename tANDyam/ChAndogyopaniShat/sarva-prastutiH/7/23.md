+++
title = "२३"

+++

<details open><summary>विश्वास-प्रस्तुतिः</summary>

यो वै भूमा तत्सुखं नाल्पे सुखमस्ति भूमैव सुखं भूमा त्वेव विजिज्ञासितव्य
इति भूमानं भगवो विजिज्ञास इति ॥ १ ॥
</details>

<details><summary>मूलम्</summary>

यो वै भूमा तत्सुखं नाल्पे सुखमस्ति भूमैव सुखं भूमा त्वेव विजिज्ञासितव्य
इति भूमानं भगवो विजिज्ञास इति ॥ १ ॥
</details>

<details><summary>शङ्करः</summary>

यो वै भूमा महत् निरतिशयं बह्विति पर्यायाः, तत्सुखम् ।
ततोऽर्वाक्सातिशयत्वादल्पम् ।
अतस्तस्मिन्नल्पे सुखं नास्ति, अल्पस्याधिकतृष्णाहेतुत्वात् ।
तृष्णा च दुःखबीजम् । न हि दुःखबीजं सुखं दृष्टं ज्वरादि लोके ।
तस्माद्युक्तं नाल्पे सुखमस्तीति । अतो भूमैव सुखम् ।
तृष्णादिदुःखबीजत्वासम्भवाद्भूम्नः ॥

इति त्रयोविंशखण्डभाष्यम् ॥
</details>

