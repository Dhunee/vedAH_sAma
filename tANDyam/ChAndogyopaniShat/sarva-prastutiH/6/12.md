+++
title = "१२"

+++

<details open><summary>विश्वास-प्रस्तुतिः</summary>

न्यग्रोधफलमत आहरेतीदं भगव इति भिन्द्धीति भिन्नं भगव इति किमत्र
पश्यसीत्यण्व्य इवेमा धाना भगव इत्यासामङ्गैकां
भिन्द्धीति भिन्ना भगव इति किमत्र पश्यसीति न किञ्चन भगव इति
॥ १ ॥
</details>

<details><summary>मूलम्</summary>

न्यग्रोधफलमत आहरेतीदं भगव इति भिन्द्धीति भिन्नं भगव इति किमत्र
पश्यसीत्यण्व्य इवेमा धाना भगव इत्यासामङ्गैकां
भिन्द्धीति भिन्ना भगव इति किमत्र पश्यसीति न किञ्चन भगव इति
॥ १ ॥
</details>

<details><summary>शङ्करः</summary>

यदि एतत्प्रत्यक्षीकर्तुमिच्छसि अतोऽस्मान्महतः न्यग्रोधात् फलमेकमाहर —
इत्युक्तः तथा चकार सः ; इदं भगव उपहृतं फलमिति दर्शितवन्तं प्रति आह
— फलं भिन्द्धीति । भिन्नमित्याह इतरः । तमाह पिता — किमत्र पश्यसीति ;
उक्तः आह — अण्व्यः अणुतरा इव इमाः धानाः बीजानि पश्यामि भगव इति ।
आसां धानानामेकां धानाम् अङ्ग हे वत्स भिन्द्घि, इत्युक्तः आह — भिन्ना भगव
इति । यदि भिन्ना धाना तस्यां भिन्नायां किं पश्यसि, इत्युक्तः आह — न
किञ्चन पश्यामि भगव इति ॥
</details>

<details open><summary>विश्वास-प्रस्तुतिः</summary>

तꣳ होवाच यं वै सोम्यैतमणिमानं न निभालयस एतस्य वै सोम्यैषोऽणिम्न एवं
महान्यग्रोधस्तिष्ठति श्रद्धत्स्व सोम्येति ॥ २ ॥
</details>

<details><summary>मूलम्</summary>

तꣳ होवाच यं वै सोम्यैतमणिमानं न निभालयस एतस्य वै सोम्यैषोऽणिम्न एवं
महान्यग्रोधस्तिष्ठति श्रद्धत्स्व सोम्येति ॥ २ ॥
</details>

<details><summary>शङ्करः</summary>

तं पुत्रं ह उवाच — वटधानायां भिन्नायां यं वटबीजाणिमानं हे सोम्य एतं न
निभालयसे न पश्यसि, तथा अप्येतस्य वै किल सोम्य एष महान्यग्रोधः
बीजस्य अणिम्नः सूक्ष्मस्य अदृश्यमानस्य कार्यभूतः
स्थूलशाखास्कन्धफलपलाशवान् तिष्ठति उत्पन्नः
सन् , उत्तिष्ठतीति वा, उच्छब्दोऽध्याहार्यः । अतः श्रद्धत्स्व सोम्य
सत एव अणिम्नः स्थूलं नामरूपादिमत्कार्यं जगदुत्पन्नमिति । यद्यपि
न्यायागमाभ्यां निर्धारितोऽर्थः तथैवेत्यवगम्यते, तथापि
अत्यन्तसूक्ष्मेष्वर्थेषु बाह्यविषयासक्तमनसः
स्वभावप्रवृत्तस्यासत्यां गुरुतरायां श्रद्धायां
दुरवगमत्वं स्यादित्याह — श्रद्धत्स्वेति । श्रद्धायां तु सत्यां
मनसः समाधानं बुभुत्सितेऽर्थे भवेत् , ततश्च तदर्थावगतिः, ‘अन्यत्रमना
अभूवम्’ (बृ. उ. १ । ५ । ३) इत्यादिश्रुतेः ॥
</details>

<details open><summary>विश्वास-प्रस्तुतिः</summary>

स य एषोऽणिमैतदात्म्यमिदꣳ सर्वं तत्सत्यꣳ स आत्मा तत्त्वमसि श्वेतकेतो इति
भूय एव मा भगवान्विज्ञापयत्विति तथा सोम्येति होवाच ॥ ३ ॥
</details>

<details><summary>मूलम्</summary>

स य एषोऽणिमैतदात्म्यमिदꣳ सर्वं तत्सत्यꣳ स आत्मा तत्त्वमसि श्वेतकेतो इति
भूय एव मा भगवान्विज्ञापयत्विति तथा सोम्येति होवाच ॥ ३ ॥
</details>

<details><summary>शङ्करः</summary>

स य इत्याद्युक्तार्थम् । यदि तत्सज्जगतो मूलम् , कस्मान्नोपलभ्यत
इत्येतद्दृष्टान्तेन मा भगवान्भूय एव विज्ञापयत्विति ।
तथा सोम्येति ह उवाच पिता ॥

इदि द्वादशखण्डभाष्यम् ॥
</details>

