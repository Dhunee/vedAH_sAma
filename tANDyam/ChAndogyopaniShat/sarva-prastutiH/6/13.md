+++
title = "१३"

+++

<details open><summary>विश्वास-प्रस्तुतिः</summary>

लवणमेतदुदकेऽवधायाथ मा प्रातरुपसीदथा इति स ह तथा चकार तं होवाच यद्दोषा
लवणमुदकेऽवाधा अङ्ग तदाहरेति तद्धावमृश्य न विवेद ॥ १ ॥
</details>

<details><summary>मूलम्</summary>

लवणमेतदुदकेऽवधायाथ मा प्रातरुपसीदथा इति स ह तथा चकार तं होवाच यद्दोषा
लवणमुदकेऽवाधा अङ्ग तदाहरेति तद्धावमृश्य न विवेद ॥ १ ॥
</details>

<details><summary>शङ्करः</summary>

विद्यमानमपि वस्तु नोपलभ्यते, प्रकारान्तरेण तु उपलभ्यत इति शृणु अत्र
दृष्टान्तम् — यदि च इममर्थं प्रत्यक्षीकर्तुमिच्छसि, पिण्डरूपं
लवणम् एतद्घटादौ उदके अवधाय प्रक्षिप्य अथ मा मां श्वः प्रातः उपसीदथाः
उपगच्छेथाः इति । स ह पित्रोक्तमर्थं प्रत्यक्षीकर्तुमिच्छन् तथा
चकार । तं ह उवाच परेद्युः प्रातः — यल्लवणं दोषा रात्रौ उदके
अवाधाः निक्षिप्तवानसि अङ्ग हे वत्स तदाहर — इत्युक्तः
तल्लवणमाजिहीर्षुः ह किल अवमृश्य उदके न
विवेद न विज्ञातवान् । यथा तल्लवणं विद्यमानमेव सत् अप्सु लीनं
संश्लिष्टमभूत् ॥
</details>

<details open><summary>विश्वास-प्रस्तुतिः</summary>

यथा विलीनमेवाङ्गास्यान्तादाचामेति कथमिति लवणमिति मध्यादाचामेति कथमिति
लवणमित्यन्तादाचामेति कथमिति लवणमित्यभिप्रास्यैतदथ मोपसीदथा इति
तद्ध तथा चकार तच्छश्वत्संवर्तते तंꣳ होवाचात्र वाव किल सत्सोम्य न
निभालयसेऽत्रैव किलेति ॥ २ ॥
</details>

<details><summary>मूलम्</summary>

यथा विलीनमेवाङ्गास्यान्तादाचामेति कथमिति लवणमिति मध्यादाचामेति कथमिति
लवणमित्यन्तादाचामेति कथमिति लवणमित्यभिप्रास्यैतदथ मोपसीदथा इति
तद्ध तथा चकार तच्छश्वत्संवर्तते तंꣳ होवाचात्र वाव किल सत्सोम्य न
निभालयसेऽत्रैव किलेति ॥ २ ॥
</details>

<details><summary>शङ्करः</summary>

यथा विलीनं लवणं न वेत्थ, तथापि तच्चक्षुषा स्पर्शनेन च पिण्डरूपं
लवणमगृह्यमाणं विद्यत एव अप्सु, उपलभ्यते च उपायान्तरेण
— इत्येतत् पुत्रं प्रत्याययितुमिच्छन् आह — अङ्ग अस्योदकस्य अन्तात्
उपरि गृहीत्वा आचाम — इत्युक्त्वा पुत्रं तथाकृतवन्तमुवाच — कथमिति
; इतर आह — लवणं स्वादुत इति । तथा मध्यादुदकस्य गृहीत्वा आचाम इति,
कथमिति, लवणमिति । तथान्तात् अधोदेशात् गृहीत्वा आचाम इति,
कथमिति, लवणमिति । यद्येवम् , अभिप्रास्य परित्यज्य एतदुदकम् आचम्य
अथ मोपसीदथाः इति ; तद्ध तथा चकार लवणं परित्यज्य पितृसमीपमाजगामेत्यर्थः
इदं वचनं ब्रुवन् — तल्लवणं तस्मिन्नेवोदके यन्मया रात्रौ क्षिप्तं
शश्वन्नित्यं संवर्तते विद्यमानमेव सत् सम्यग्वर्तते । इति
एवमुक्तवन्तं तं ह उवाच पिता — यथेदं लवणं
दर्शनस्पर्शनाभ्यां पूर्वं गृहीतं
पुनरुदके विलीनं ताभ्यामगृह्यमाणमपि विद्यत एव उपायान्तरेण
जिह्वयोपलभ्यमानत्वात् — एवमेव अत्रैव अस्मिन्नेव तेजोबन्नादिकार्ये शुङ्गे
देहे, वाव किलेत्याचार्योपदेशस्मरणप्रदर्शनार्थौ, सत्
तेजोबन्नादिशुङ्गकारणं
वटबीजाणिमवद्विद्यमानमेव इन्द्रियैर्नोपलभसे न
निभालयसे । यथा अत्रैवोदके
दर्शनस्पर्शनाभ्यामनुपलभ्यमानं
लवणं विद्यमानमेव जिह्वया उपलब्धवानसि — एवमेवात्रैव किल विद्यमानं सत्
जगन्मूलम् उपायान्तरेण लवणाणिमवत् उपलप्स्यस इति वाक्यशेषः ॥
</details>

<details open><summary>विश्वास-प्रस्तुतिः</summary>

स य एषोऽणिमैतदात्म्यमिदꣳ सर्वं तत्सत्यꣳ स आत्मा तत्त्वमसि श्वेतकेतो इति
भूय एव मा भगवान्विज्ञापयत्विति तथा सोम्येति होवाच ॥ ३ ॥
</details>

<details><summary>मूलम्</summary>

स य एषोऽणिमैतदात्म्यमिदꣳ सर्वं तत्सत्यꣳ स आत्मा तत्त्वमसि श्वेतकेतो इति
भूय एव मा भगवान्विज्ञापयत्विति तथा सोम्येति होवाच ॥ ३ ॥
</details>

<details><summary>शङ्करः</summary>

स य इत्यादि समानम् । यद्येवं लवणाणिमवदिन्द्रियैरनुपलभ्यमानमपि जगन्मूलं
सत् उपायान्तरेण उपलब्धुं शक्यते, यदुपलम्भात्कृतार्थः स्याम्
अनुपलम्भाच्चाकृतार्थः स्यामहम् , तस्यैवोपलब्धौ क उपायः
इत्येतत् भूय एव मा भगवान् विज्ञापयतु दृष्टान्तेन । तथा सोम्य इति ह उवाच
॥

इति त्रयोदशखण्डभाष्यम् ॥
</details>

