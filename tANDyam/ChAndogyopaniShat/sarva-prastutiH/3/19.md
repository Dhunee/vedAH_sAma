+++
title = "१९"

+++

<details><summary>शङ्करः</summary>

आदित्यो ब्रह्मणः पाद उक्त इति तस्मिन्सकलब्रह्मदृष्ट्यर्थमिदमारभ्यते —
</details>

<details open><summary>विश्वास-प्रस्तुतिः</summary>

आदित्यो ब्रह्मेत्यादेशस्तस्योपव्याख्यानमसदेवेदमग्र आसीत् ।
तत्सदासीत्तत्समभवत्तदाण्डं निरवर्तत
तत्संवत्सरस्य मात्रामशयत तन्निरभिद्यत ते आण्डकपाले
रजतं च सुवर्णं चाभवताम् ॥ १ ॥
</details>

<details><summary>मूलम्</summary>

आदित्यो ब्रह्मेत्यादेशस्तस्योपव्याख्यानमसदेवेदमग्र आसीत् ।
तत्सदासीत्तत्समभवत्तदाण्डं निरवर्तत
तत्संवत्सरस्य मात्रामशयत तन्निरभिद्यत ते आण्डकपाले
रजतं च सुवर्णं चाभवताम् ॥ १ ॥
</details>

<details><summary>शङ्करः</summary>

आदित्यो ब्रह्मेत्यादेशः उपदेशः ; तस्योपव्याख्यानं क्रियते स्तुत्यर्थम् ।
असत् अव्याकृतनामरूपम् इदं जगत् अशेषमग्रे प्रागवस्थायामुत्पत्तेः आसीत् ,
न त्वसदेव ; ‘कथमसतः सज्जायेत’ (छा. उ. ६ । २ । २) इति असत्कार्यत्वस्य
प्रतिषेधात् । ननु इहासदेवेति विधानाद्विकल्पः स्यात् । न, क्रियास्विव
वस्तुनि विकल्पानुपपत्तेः । कथं तर्हि इदमसदेवेति ? नन्ववोचाम
अव्याकृतनामरूपत्वादसदिवासदिति ।
नन्वेवशब्दोऽवधारणार्थः ; सत्यमेवम् , न तु
सत्त्वाभावमवधारयति ; किं तर्हि, व्याकृतनामरूपाभावमवधारयति ;
नामरूपव्याकृतविषये सच्छब्दप्रयोगो दृष्टः । तच्च
नामरूपव्याकरणमादित्यायत्तं प्रायशो जगतः । तदभावे हि अन्धं तम इव
इदं न प्रज्ञायेत किञ्चन इत्यतः तत्स्तुतिपरे वाक्ये सदपीदं
प्रागुत्पत्तेर्जगदसदेवेत्यादित्यं स्तौति
ब्रह्मदृष्ट्यर्हत्वाय ; आदित्यनिमित्तो हि
लोके सदिति व्यवहारः — यथा असदेवेदं राज्ञः कुलं सर्वगुणसम्पन्ने
पूर्णवर्मणि राजन्यसतीति तद्वत् । न च सत्त्वमसत्त्वं वा इह जगतः
प्रतिपिपादयिषितम् , आदित्यो ब्रह्मेत्यादेशपरत्वात् ।
उपसंहरिष्यत्यन्ते आदित्यं
ब्रह्मेत्युपास्त इति । तत्सदासीत् तत्
असच्छब्दवाच्यं प्रागुत्पत्तेः स्तिमितम् अनिस्पन्दमसदिव
सत्कार्याभिमुखम् ईषदुपजातप्रवृत्ति सदासीत् ; ततो
लब्धपरिस्पन्दं तत्समभवत् अल्पतरनामरूपव्याकरणेन
अङ्कुरीभूतमिव बीजम् । ततोऽपि क्रमेण स्थूलीभवत्
अद्भ्यः आण्डं समवर्तत संवृत्तम् । आण्डमिति दैर्घ्यं
छान्दसम् । तदण्डं संवत्सरस्य कालस्य प्रसिद्धस्य मात्रां
परिमाणम् । अभिन्नस्वरूपमेव अशयत स्थितं बभूव । तत् ततः
संवत्सरपरिमाणात्कालादूर्ध्वं
निरभिद्यत निर्भिन्नम् — वयसामिवाण्डम् । तस्य
निर्भिन्नस्याण्डस्य कपाले द्वे रजतं च
सुवर्णं च अभवतां संवृत्ते ॥
</details>

<details open><summary>विश्वास-प्रस्तुतिः</summary>

तद्यद्रजतं सेयं पृथिवी यत्सुवर्णं सा द्यौर्यज्जरायु ते पर्वता यदुल्बं
समेघो नीहारो या धमनयस्ता नद्यो यद्वास्तेयमुदकं स समुद्रः ॥ २ ॥
</details>

<details><summary>मूलम्</summary>

तद्यद्रजतं सेयं पृथिवी यत्सुवर्णं सा द्यौर्यज्जरायु ते पर्वता यदुल्बं
समेघो नीहारो या धमनयस्ता नद्यो यद्वास्तेयमुदकं स समुद्रः ॥ २ ॥
</details>

<details><summary>शङ्करः</summary>

तत् तयोः कपालयोः यद्रजतं कपालमासीत् , सेयं पृथिवी
पृथिव्युपलक्षितमधोऽण्डकपालमित्यर्थः ।
यत्सुवर्णं कपालं सा द्यौः द्युलोकोपलक्षितमूर्ध्वं कपालमित्यर्थः ।
यज्जरायु गर्भपरिवेष्टनं स्थूलम् अण्डस्य द्विशकलीभावकाले
आसीत् , ते पर्वता बभूवुः । यदुल्बं सूक्ष्मं गर्भपरिवेष्टनम् , तत्
सह मेघैः समेघः नीहारोऽवश्यायः बभूवेत्यर्थः । या गर्भस्य जातस्य देहे
धमनयः शिराः, तानद्यो बभूवुः । यत् तस्य वस्तौ भवं वास्तेयमुदकम् , स
समुद्रः ॥
</details>

<details open><summary>विश्वास-प्रस्तुतिः</summary>

अथ यत्तदजायत सोऽसावादित्यस्तं जायमानं घोषा उलूलवोऽनूदतिष्ठन्सर्वाणि च
भूतानि सर्वे च कामास्तस्मात्तस्योदयं प्रति प्रत्यायनं प्रति घोषा
उलूलवोऽनूत्तिष्ठन्ति सर्वाणि च भूतानि सर्वे च कामाः ॥ ३ ॥
</details>

<details><summary>मूलम्</summary>

अथ यत्तदजायत सोऽसावादित्यस्तं जायमानं घोषा उलूलवोऽनूदतिष्ठन्सर्वाणि च
भूतानि सर्वे च कामास्तस्मात्तस्योदयं प्रति प्रत्यायनं प्रति घोषा
उलूलवोऽनूत्तिष्ठन्ति सर्वाणि च भूतानि सर्वे च कामाः ॥ ३ ॥
</details>

<details><summary>शङ्करः</summary>

अथ यत्तदजायत गर्भरूपं तस्मिन्नण्डे, सोऽसावादित्यः ; तमादित्यं जायमानं
घोषाः शब्दाः उलूलवः उरूरवो विस्तीर्णरवाः उदतिष्ठन् उत्थिवन्तः
ईश्वरस्येवेह प्रथमपुत्रजन्मनि सर्वाणि च स्थावरजङ्गमानि भूतानि
सर्वे च तेषां भूतानां कामाः कांयन्त इति विषयाः स्त्रीवस्त्रान्नादयः ।
यस्मादादित्यजन्मनिमित्ता भूतकामोत्पत्तिः, तस्मादद्यत्वेऽपि
तस्यादित्यस्योदयं प्रति प्रत्यायनं प्रति
अस्तगमनं च प्रति, अथवा पुनः पुनः प्रत्यागमनं प्रत्यायनं
तत्प्रति तन्निमित्तीकृत्येत्यर्थः ; सर्वाणि च भूतानि सर्वे च कामा घोषा
उलूलवश्चानुतिष्ठन्ति । प्रसिद्धं हि एतदुदयादौ सवितुः ॥
</details>

<details open><summary>विश्वास-प्रस्तुतिः</summary>

स य एतमेवं विद्वानादित्यं ब्रह्मेत्युपास्तेऽभ्याशो ह यदेनं साधवो घोषा आ
च गच्छेयुरुप च निम्रेडेरन्निम्रेजेरन् ॥ ४ ॥
</details>

<details><summary>मूलम्</summary>

स य एतमेवं विद्वानादित्यं ब्रह्मेत्युपास्तेऽभ्याशो ह यदेनं साधवो घोषा आ
च गच्छेयुरुप च निम्रेडेरन्निम्रेजेरन् ॥ ४ ॥
</details>

<details><summary>शङ्करः</summary>

स यः कश्चित् एतमेवं यथोक्तमहिमानं विद्वान्सन् आदित्यं ब्रह्मेत्युपास्ते,
स तद्भावं प्रतिपद्यत इत्यर्थः । किञ्च दृष्टं फलम् अभ्याशः क्षिप्रं
तद्विदः, यदिति क्रियाविशेषणम् , एनमेवंविदं साधवः शोभना
घोषाः, साधुत्वं घोषादीनां यदुपभोगे पापानुबन्धाभावः, आ च
गच्छेयुः आगच्छेयुश्च, उप च निम्रेडेरन् उपनिम्रेडेरंश्च — न
केवलमागमनमात्रं घोषाणाम् उपसुखयेयुश्च उपसुखं च कुर्युरित्यर्थः ।
द्विरभ्यासः अध्यायपरिसमाप्त्यर्थः आदरार्थश्च ॥

इति एकोनविंशखण्डभाष्यम् ॥

इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य
श्रीमच्छङ्करभगवतः कृतौ छान्दोग्योपनिषद्भाष्ये तृतीयोऽध्यायः
समाप्तः ॥
</details>