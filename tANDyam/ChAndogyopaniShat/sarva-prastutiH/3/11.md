+++
title = "११"

+++

<details><summary>शङ्करः</summary>

अथ तत ऊर्ध्व उदेत्य नैवोदेता नास्तमेतैकल एव मध्ये स्थाता तदेष श्लोकः ॥ १
॥

कृत्वैवमुदयास्तमनेन प्राणिनां स्वकर्मफलभोगनिमित्तमनुग्रहम् ,
तत्कर्मफलभोगक्षये तानि प्राणिजातान्यात्मनि
संहृत्य, अथ ततः तस्मादनन्तरं प्राण्यनुग्रहकालादूर्ध्वः सन्
आत्मन्युदेत्य उद्गंय यान्प्रत्युदेति तेषां प्राणिनामभावात्
स्वात्मस्थः नैवोदेता नास्तमेता एकलः अद्वितीयः अनवयवः
मध्ये स्वात्मन्येव स्थाता । तत्र कश्चिद्विद्वान्वस्वादिसमानचरणः
रोहिताद्यमृतभोगभागी यथोक्तक्रमेण स्वात्मानं
सवितारमात्मत्वेनोपेत्य समाहितः सन् एतं मन्त्रं
दृष्ट्वा उत्थितः अन्यस्मै पृष्टवते जगाद यतस्त्वमागतो
ब्रह्मलोकात् किं तत्राप्यहोरात्राभ्यां
परिवर्तमानः सविता प्राणिनामायुः क्षपयति यथेहास्माकम्
; इत्येवं पृष्टः प्रत्याह — तत् तत्र यथा पृष्टे यथोक्ते च अर्थे एष
श्लोको भवति तेनोक्तो योगिनेति श्रुतेर्वचनमिदम् ॥
</details>

<details open><summary>विश्वास-प्रस्तुतिः</summary>

न वै तत्र न निंलोच नोदियाय कदाचन । देवास्तेनाहꣳ सत्येन मा विराधिषि
ब्रह्मणेति ॥ २ ॥
</details>

<details><summary>मूलम्</summary>

न वै तत्र न निंलोच नोदियाय कदाचन । देवास्तेनाहꣳ सत्येन मा विराधिषि
ब्रह्मणेति ॥ २ ॥
</details>

<details><summary>शङ्करः</summary>

न वै तत्र यतोऽहं ब्रह्मलोकादागतः तस्मिन्न वै तत्र एतदस्ति यत्पृच्छसि । न
हि तत्र निंलोच अस्तमगमत्सविता न च उदियाय उद्गतः कुतश्चित् कदाचन
कस्मिंश्चिदपि काले इति । उदयास्तमयवर्जितः ब्रह्मलोकः
इत्यनुपपन्नम् इत्युक्तः शपथमिव प्रतिपेदे हे देवाः साक्षिणो यूयं
शृणुत, यथा मयोक्तं सत्यं वचः तेन सत्येन अहं ब्रह्मणा
ब्रह्मस्वरूपेण मा विराधिषि मा विरुध्येयम् ,
अप्राप्तिर्ब्रह्मणो मम मा भूदित्यर्थः ॥

सत्यं तेनोक्तमित्याह श्रुतिः —
</details>

<details open><summary>विश्वास-प्रस्तुतिः</summary>

न ह वा अस्मा उदेति न निंलोचति सकृद्दिवा हैवास्मै भवति य एतामेवं
ब्रह्मोपनिषदं वेद ॥ ३ ॥
</details>

<details><summary>मूलम्</summary>

न ह वा अस्मा उदेति न निंलोचति सकृद्दिवा हैवास्मै भवति य एतामेवं
ब्रह्मोपनिषदं वेद ॥ ३ ॥
</details>

<details><summary>शङ्करः</summary>

न ह वा अस्मै यथोक्तब्रह्मविदे न उदेति न निंलोचति नास्तमेति, किं तु
ब्रह्मविदेऽस्मै सकृद्दिवा हैव सदैव अहर्भवति,
स्वयञ्ज्योतिष्ट्वात् ; य एतां यथोक्तां
ब्रह्मोपनिषदं वेदगुह्यं वेद, एवं तन्त्रेण वंशादित्रयं
प्रत्यमृतसम्बन्धं च यच्च अन्यदवोचाम एवं
जानातीत्यर्थः । विद्वान् उदयास्तमयकालापरिच्छेद्यं नित्यमजं ब्रह्म
भवतीत्यर्थः ॥
</details>

<details open><summary>विश्वास-प्रस्तुतिः</summary>

तद्धैतद्ब्रह्मा प्रजापतय उवाच प्रजापतिर्मनवे मनुः
प्रजाभ्यस्तद्धैतदुद्दालकायारुणये
ज्येष्ठाय पुत्राय पिता ब्रह्म प्रोवाच ॥ ४ ॥
</details>

<details><summary>मूलम्</summary>

तद्धैतद्ब्रह्मा प्रजापतय उवाच प्रजापतिर्मनवे मनुः
प्रजाभ्यस्तद्धैतदुद्दालकायारुणये
ज्येष्ठाय पुत्राय पिता ब्रह्म प्रोवाच ॥ ४ ॥
</details>

<details><summary>शङ्करः</summary>

तद्धैतत् मधुज्ञानं ब्रह्मा हिरण्यगर्भः विराजे प्रजापतये उवाच ; सोऽपि
मनवे ; मनुरिक्ष्वाक्वाद्याभ्यः प्रजाभ्यः प्रोवाचेति विद्यां
स्तौति — ब्रह्मादिविशिष्टक्रमागतेति । किं च, तद्धैतत्
मधुज्ञानम् उद्दालकाय आरुणये पिता ब्रह्मविज्ञानं
ज्येष्ठाय पुत्राय प्रोवाच ॥
</details>

<details open><summary>विश्वास-प्रस्तुतिः</summary>

इदं वाव तज्ज्येष्ठाय पुत्राय पिता ब्रह्म प्रब्रूयात्प्रणाय्याय
वान्तेवासिने ॥ ५ ॥
</details>

<details><summary>मूलम्</summary>

इदं वाव तज्ज्येष्ठाय पुत्राय पिता ब्रह्म प्रब्रूयात्प्रणाय्याय
वान्तेवासिने ॥ ५ ॥
</details>

<details><summary>शङ्करः</summary>

इदं वाव तद्यथोक्तम् अन्योऽपि ज्येष्ठाय पुत्राय सर्वप्रियार्हाय ब्रह्म
प्रब्रूयात् । प्रणाय्याय वा योग्याय अन्तेवासिने शिष्याय ॥
</details>

<details open><summary>विश्वास-प्रस्तुतिः</summary>

नान्यस्मै कस्मैचन यद्यप्यस्मा इमामद्भिः परिगृहीतां धनस्य पूर्णां
दद्यादेतदेव ततो भूय इत्येतदेव ततो भूय इति ॥ ६ ॥
</details>

<details><summary>मूलम्</summary>

नान्यस्मै कस्मैचन यद्यप्यस्मा इमामद्भिः परिगृहीतां धनस्य पूर्णां
दद्यादेतदेव ततो भूय इत्येतदेव ततो भूय इति ॥ ६ ॥
</details>

<details><summary>शङ्करः</summary>

नान्यस्मै कस्मैचन प्रब्रूयात् । तीर्थद्वयमनुज्ञातमनेकेषां प्राप्तानां
तीर्थानामाचार्यादीनाम् । कस्मात्पुनस्तीर्थसङ्कोचनं विद्यायाः
कृतमिति, आह — यद्यपि अस्मै आचार्याय इमां कश्चित्पृथिवीम्
अद्भिः परिगृहीतां समुद्रपरिवेष्टितां समस्तामपि दद्यात् , अस्या
विद्याया निष्क्रयार्थम् , आचार्याय धनस्य पूर्णां सम्पन्नां
भोगोपकरणैः ; नासावस्य निष्क्रयः, यस्मात् ततोऽपि
दानात् एतदेव यन्मधुविद्यादानं भूयः बहुतरफलमित्यर्थः ।
द्विरभ्यासः आदरार्थः ॥

इति एकादशखण्डभाष्यम् ॥
</details>