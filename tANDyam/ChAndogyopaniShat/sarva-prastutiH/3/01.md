+++
title = "०१"

+++

<details><summary>शङ्करः</summary>

‘असौ वा आदित्यः’ इत्यादि अध्यायारम्भे सम्बन्धः । अतीतानन्तराध्यायान्ते
उक्तम् ‘यज्ञस्य मात्रां वेद’ इति । यज्ञविषयाणि च
सामहोममन्त्रोत्थानानि
विशिष्टफलप्राप्तये यज्ञाङ्गभूतान्युपदिष्टानि ।
सर्वयज्ञानां च कार्यनिर्वृत्तिरूपः सविता महत्या श्रिया दीप्यते ।
स एष सर्वप्राणिकर्मफलभूतः प्रत्यक्षं सर्वैरुपजीव्यते । अतो
यज्ञव्यपदेशानन्तरं
तत्कार्यभूतसवितृविषयमुपासनं
सर्वपुरुषार्थेभ्यः श्रेष्ठतमफलं विधास्यामीत्येवमारभते श्रुतिः —
</details>

<details open><summary>विश्वास-प्रस्तुतिः</summary>

असौ वा आदित्यो देवमधु तस्य द्यौरेव तिरश्चीनवꣳशोऽन्तरिक्षमपूपो मरीचयः
पुत्राः ॥ १ ॥
</details>

<details><summary>मूलम्</summary>

असौ वा आदित्यो देवमधु तस्य द्यौरेव तिरश्चीनवꣳशोऽन्तरिक्षमपूपो मरीचयः
पुत्राः ॥ १ ॥
</details>

<details><summary>शङ्करः</summary>

असौ वा आदित्यो देवमध्वित्यादि । देवानां मोदनात् मध्विव मधु असौ आदित्यः ।
वस्वादीनां च मोदनहेतुत्वं वक्ष्यति सर्वयज्ञफलरूपत्वादादित्यस्य । कथं
मधुत्वमिति, आह — तस्य मधुनः द्यौरेव भ्रामरस्येव मधुनः
तिरश्चीनवंशः तिरश्चीनश्चासौ वंशश्चेति
तिरश्चीनवंशः । तिर्यग्गतेव हि द्यौर्लक्ष्यते ।
अन्तरिक्षं च मध्वपूपः द्युवंशे लग्नः सन् लम्बत इव, अतो
मध्वपूपसामान्यात् अन्तरिक्षं मध्वपूपः,
मधुनः सवितुराश्रयत्वाच्च । मरीचयः रश्मयः रश्मिस्था आपो भौमाः
सवित्राकृष्टाः । ‘एता वा आपः स्वराजो यन्मरीचयः’ ( ? )
इति हि विज्ञायन्ते । ता अन्तरिक्षमध्वपूपस्थरश्म्यन्तर्गतत्वात्
भ्रमरबीजभूताः पुत्रा इव हिता लक्ष्यन्त इति पुत्रा इव पुत्राः,
मध्वपूपनाड्यन्तर्गता हि भ्रमरपुत्राः ॥
</details>

<details open><summary>विश्वास-प्रस्तुतिः</summary>

तस्य ये प्राञ्चो रश्मयस्ता एवास्य प्राच्यो मधुनाड्यः । ऋच एव मधुकृत
ऋग्वेद एव पुष्पं ता अमृता आपस्ता वा एता ऋचः ॥ २ ॥
</details>

<details><summary>मूलम्</summary>

तस्य ये प्राञ्चो रश्मयस्ता एवास्य प्राच्यो मधुनाड्यः । ऋच एव मधुकृत
ऋग्वेद एव पुष्पं ता अमृता आपस्ता वा एता ऋचः ॥ २ ॥
</details>

<details><summary>शङ्करः</summary>

तस्य सवितुः मध्वाश्रयस्य मधुनो ये प्राञ्चः प्राच्यां दिशि गताः रश्मयः,
ता एव अस्य प्राच्यः प्रागञ्चनात् मधुनो नाड्यः मधुनाड्य इव
मध्वाधारच्छिद्राणीत्यर्थः । तत्र ऋच एव मधुकृतः
लोहितरूपं सवित्राश्रयं मधु कुर्वन्तीति मधुकृतः भ्रमरा इव ; यतो
रसानादाय मधु कुर्वन्ति, तत्पुष्पमिव पुष्पम् ऋग्वेद एव । तत्र
ऋग्ब्राह्मणसमुदायस्य ऋग्वेदाख्यत्वात् शब्दमात्राच्च
भोग्यरूपरसनिस्रावासम्भवात् ऋग्वेदशब्देन अत्र ऋग्वेदविहितं
कर्म, ततो हि कर्मफलभूतमधुरसनिस्रावसम्भवात् । मधुकरैरिव
पुष्पस्थानीयादृग्वेदविहितात्कर्मणः अप आदाय
ऋग्भिर्मधु निर्वर्त्यते । कास्ता आप इति, आह — ताः
कर्मणि प्रयुक्ताः सोमाज्यपयोरूपाः अग्नौ प्रक्षिप्ताः
तत्पाकाभिनिर्वृत्ता अमृताः
अमृतार्थत्वादत्यन्तरसवत्यः आपो
भवन्ति । तद्रसानादाय ता वा एता ऋचः पुष्पेभ्यो रसमाददाना इव
भ्रमरा ऋचः ॥
</details>

<details open><summary>विश्वास-प्रस्तुतिः</summary>

एतमृग्वेदमभ्यतपꣳस्तस्याभितप्तस्य यशस्तेज इन्द्रियं वीर्यमन्नाद्यं
रसोऽजायत ॥ ३ ॥
</details>

<details><summary>मूलम्</summary>

एतमृग्वेदमभ्यतपꣳस्तस्याभितप्तस्य यशस्तेज इन्द्रियं वीर्यमन्नाद्यं
रसोऽजायत ॥ ३ ॥
</details>

<details><summary>शङ्करः</summary>

एतम् ऋग्वेदम् ऋग्वेदविहितं कर्म पुष्पस्थानीयम् अभ्यतपन् अभितापं कृतवत्य
इव एता ऋचः कर्मणि प्रयुक्ताः । ऋग्भिर्हि मन्त्रैः
शस्त्राद्यङ्गभावमुपगतैः
क्रियमाणं कर्म मधुनिर्वर्तकं रसं मुञ्चतीत्युपपद्यते,
पुष्पाणीव भ्रमरैराचूष्यमाणानि । तदेतदाह — तस्य ऋग्वेदस्य
अभितप्तस्य । कोऽसौ रसः, यः ऋङ्मधुकराभितापनिःसृत इत्युच्यते ? यशः
विश्रुतत्वं तेजः देहगता दीप्तिः इन्द्रियं
सामर्थ्योपेतैरिन्द्रियैरवैकल्यं
वीर्यं सामर्थ्यं बलमित्यर्थः, अन्नाद्यम् अन्नं च तदाद्यं च
येनोपयुज्यमानेनाहन्यहनि देवानां स्थितिः
स्यात् तदन्नाद्यम् एष रसः अजायत यागादिलक्षणात्कर्मणः ॥
</details>

<details open><summary>विश्वास-प्रस्तुतिः</summary>

तद्व्यक्षरत्तदादित्यमभितोऽश्रयत्तद्वा एतद्यदेतदादित्यस्य रोहितꣳ रूपम् ॥
४ ॥
</details>

<details><summary>मूलम्</summary>

तद्व्यक्षरत्तदादित्यमभितोऽश्रयत्तद्वा एतद्यदेतदादित्यस्य रोहितꣳ रूपम् ॥
४ ॥
</details>

<details><summary>शङ्करः</summary>

यश आद्यन्नाद्यपर्यन्तं तत् व्यक्षरत् विशेषेणाक्षरत् अगमत् । गत्वा च
तदादित्यम् अभितः पार्श्वतः पूर्वभागं सवितुः अश्रयत्
आश्रितवदित्यर्थः । अमुष्मिन्नादित्ये सञ्चितं
कर्मफलाख्यं मधु भोक्ष्यामह इत्येवं हि यशआदिलक्षणफलप्राप्तये
कर्माणि क्रियन्ते मनुष्यैः — केदारनिष्पादनमिव कर्षकैः । तत्प्रत्यक्षं
प्रदर्श्यते श्रद्धाहेतोः । तद्वा एतत् ; किं तत् ? यदेतत् आदित्यस्य
उद्यतो दृश्यते रोहितं रूपम् ॥

इति प्रथमखण्डभाष्यम् ॥
</details>

