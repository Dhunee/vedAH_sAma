+++
title = "१७"

+++

<details open><summary>विश्वास-प्रस्तुतिः</summary>

स यदशिशिषति यत्पिपासति यन्न रमते ता अस्य दीक्षाः ॥ १ ॥
</details>

<details><summary>मूलम्</summary>

स यदशिशिषति यत्पिपासति यन्न रमते ता अस्य दीक्षाः ॥ १ ॥
</details>

<details><summary>शङ्करः</summary>

स यदशिशिषतीत्यादियज्ञसामान्यनिर्देशः पुरुषस्य पूर्वेणैव सम्बध्यते ।
यदशिशिषति अशितुमिच्छति ; तथा पिपासति पातुमिच्छति ; यन्न रमते
इष्टाद्यप्राप्तिनिमित्तम् ; यदेवञ्जातीयकं दुःखमनुभवति, ता अस्य
दीक्षाः ; दुःखसामान्याद्विधियज्ञस्येव ॥
</details>

<details open><summary>विश्वास-प्रस्तुतिः</summary>

अथ यदश्नाति यत्पिबति यद्रमते तदुपसदैरेति ॥ २ ॥
</details>

<details><summary>मूलम्</summary>

अथ यदश्नाति यत्पिबति यद्रमते तदुपसदैरेति ॥ २ ॥
</details>

<details><summary>शङ्करः</summary>

अथ यदश्नाति यत्पिबति यद्रमते रतिं च अनुभवति इष्टादिसंयोगात् , तत् उपसदैः
समानतामेति । उपसदां च पयोव्रतत्वनिमित्तं सुखमस्ति । अल्पभोजनीयानि च
अहान्यासन्नानि इति प्रश्वासः ; अतोऽशनादीनामुपसदां च सामान्यम्
॥
</details>

<details open><summary>विश्वास-प्रस्तुतिः</summary>

अथ यद्धसति यज्जक्षति यन्मैथुनं चरति स्तुतशस्त्रैरेव तदेति ॥ ३ ॥
</details>

<details><summary>मूलम्</summary>

अथ यद्धसति यज्जक्षति यन्मैथुनं चरति स्तुतशस्त्रैरेव तदेति ॥ ३ ॥
</details>

<details><summary>शङ्करः</summary>

अथ यद्धसति यज्जक्षति भक्षयति यन्मैथुनं चरति, स्तुतशस्त्रैरेव
तत्समानतामेति ; शब्दवत्त्वसामान्यात् ॥
</details>

<details open><summary>विश्वास-प्रस्तुतिः</summary>

अथ यत्तपो दानमार्जवमहिंसा सत्यवचनमिति ता अस्य दक्षिणाः ॥ ४ ॥
</details>

<details><summary>मूलम्</summary>

अथ यत्तपो दानमार्जवमहिंसा सत्यवचनमिति ता अस्य दक्षिणाः ॥ ४ ॥
</details>

<details><summary>शङ्करः</summary>

अथ यत्तपो दानमार्जवमहिंसा सत्यवचनमिति, ता अस्य दक्षिणाः,
धर्मपुष्टिकरत्वसामान्यात् ॥
</details>

<details open><summary>विश्वास-प्रस्तुतिः</summary>

तस्मादाहुः सोष्यत्यसोष्टेति पुनरुत्पादनमेवास्य तन्मरणमेवावभृथः ॥ ५ ॥
</details>

<details><summary>मूलम्</summary>

तस्मादाहुः सोष्यत्यसोष्टेति पुनरुत्पादनमेवास्य तन्मरणमेवावभृथः ॥ ५ ॥
</details>

<details><summary>शङ्करः</summary>

यस्माच्च यज्ञः पुरुषः, तस्मात् तं जनयिष्यति माता यदा, तदा आहुरन्ये
सोष्यतीति तस्य मातरम् ; यदा च प्रसूता भवति, तदा असोष्ट
पूर्णिकेति ; विधियज्ञे इव सोष्यति सोमं देवदत्तः, असोष्ट सोमं
यज्ञदत्त इति ; अतः शब्दसामान्याद्वा पुरुषो यज्ञः । पुनरुत्पादनमेवास्य
तत् पुरुषाख्यस्य यज्ञस्य, यत्सोष्यत्यसोष्टेति शब्दसम्बन्धित्वं
विधियज्ञस्येव । किञ्च तन्मरणमेव अस्य पुरुषयज्ञस्य अवभृथः,
समाप्तिसामान्यात् ॥
</details>

<details open><summary>विश्वास-प्रस्तुतिः</summary>

तद्धैतद्घोर आङ्गिरसः कृष्णाय देवकीपुत्रायोक्त्वोवाचापिपास एव स बभूव
सोऽन्तवेलायामेतत्त्रयं प्रतिपद्येताक्षितमस्यच्युतमसि प्राणसं
शितमसीति तत्रैते द्वे ऋचौ भवतः ॥ ६ ॥
</details>

<details><summary>मूलम्</summary>

तद्धैतद्घोर आङ्गिरसः कृष्णाय देवकीपुत्रायोक्त्वोवाचापिपास एव स बभूव
सोऽन्तवेलायामेतत्त्रयं प्रतिपद्येताक्षितमस्यच्युतमसि प्राणसं
शितमसीति तत्रैते द्वे ऋचौ भवतः ॥ ६ ॥
</details>

<details><summary>शङ्करः</summary>

तद्धैतत् यज्ञदर्शनं घोरः नामतः, आङ्गिरसः गोत्रतः, कृष्णाय देवकीपुत्राय
शिष्याय उक्त्वा, उवाच तदेतत्त्रयम् इत्यादिव्यवहितेन सम्बन्धः । स च
एतद्दर्शनं श्रुत्वा अपिपास एवान्याभ्यो विद्याभ्यो बभूव । इत्थं च
विशिष्टा इयम् , यत्कृष्णस्य देवकीपुत्रस्य अन्यां विद्यां प्रति
तृड्‌विच्छेदकरी इति पुरुषयज्ञविद्यां स्तौति । घोर आङ्गिरसः
कृष्णायोक्त्वेमां विद्यां किमुवाचेति, तदाह — स एवं
यथोक्तयज्ञवित् अन्तवेलायां मरणकाले एतत् मन्त्रत्रयं प्रतिपद्येत
जपेदित्यर्थः । किं तत् ? अक्षितम् अक्षीणम् अक्षतं वा असि
इत्येकं यजुः । सामर्थ्यादादित्यस्थं प्राणं च एकीकृत्य आह ।
तथा तमेव आह, अच्युतं स्वरूपादप्रच्युतमसि इति द्वितीयं यजुः ।
प्राणसंशितं प्राणश्च स संशितं संयक्तनूकृतं च सूक्ष्मं
तत् त्वमसि इति तृतीयं यजुः । तत्र एतस्मिन्नर्थे विद्यास्तुतिपरे
द्वे ऋचौ मन्त्रौ भवतः, न जपार्थे, त्रयं प्रतिपद्येत इति
त्रित्वसङ्ख्याबाधनात् ; पञ्चसङ्ख्या हि तदा स्यात्
॥
</details>

<details open><summary>विश्वास-प्रस्तुतिः</summary>

आदित्प्रत्नस्य रेतसः । उद्वयं तमसस्परि ज्योतिः पश्यन्त उत्तरꣳस्वः
पश्यन्ति उत्तरं देवं देवत्रा सूर्यमगन्म ज्योतिरुत्तममिति
ज्योतिरुत्तममिति ॥ ७ ॥
</details>

<details><summary>मूलम्</summary>

आदित्प्रत्नस्य रेतसः । उद्वयं तमसस्परि ज्योतिः पश्यन्त उत्तरꣳस्वः
पश्यन्ति उत्तरं देवं देवत्रा सूर्यमगन्म ज्योतिरुत्तममिति
ज्योतिरुत्तममिति ॥ ७ ॥
</details>

<details><summary>शङ्करः</summary>

आदित् इत्यत्र आकारस्यानुबन्धस्तकारः अनर्थक इच्छब्दश्च । प्रत्नस्य
चिरन्तनस्य पुराणस्येत्यर्थः ; रेतसः कारणस्य बीजभूतस्य
जगतः, सदाख्यस्य ज्योतिः प्रकाशं पश्यन्ति । आशब्द
उत्सृष्टानुबन्धः पश्यन्तीत्यनेन
सम्बध्यते ; किं तज्ज्योतिः पश्यन्ति ; वासरम् अहः अहरिव
तत् सर्वतो व्याप्तं ब्रह्मणो ज्योतिः ; निवृत्तचक्षुषो ब्रह्मविदः
ब्रह्मचर्यादिनिवृत्तिसाधनैः शुद्धान्तःकरणाः आ समन्ततः
ज्योतिः पश्यन्तीत्यर्थः । परः परमिति लिङ्गव्यत्ययेन,
ज्योतिष्परत्वात् , यत् इध्यते दीप्यते दिवि
द्योतनवति परस्मिन्ब्रह्मणि वर्तमानम् येन ज्योतिषेद्धः सविता तपति
चन्द्रमा भाति विद्युद्विद्योतते ग्रहतारागणा विभासन्ते । किं च,
अन्यो मन्त्रदृगाह यथोक्तं ज्योतिः पश्यन् — उद्वयं तमसः
अज्ञानलक्षणात् परि परस्तादिति शेषः ; तमसो वा
अपनेतृ यज्ज्योतिः उत्तरम् — आदित्यस्थं परिपश्यन्तः वयम् उत् अगन्म इति
व्यवहितेन सम्बन्धः ; तज्ज्योतिः स्वः स्वम् आत्मीयमस्मद्धृदि
स्थितम् , आदित्यस्थं च तदेकं ज्योतिः ; यत् उत्तरम्
उत्कृष्टतरमूर्ध्वतरं वा अपरं ज्योतिरपेक्ष्य, पश्यन्तः
उदगन्म वयम् । कमुदगन्मेति, आह । देवं द्योतनवन्तं देवत्रा देवेषु
सर्वेषु, सूर्यं रसानां रश्मीनां प्राणानां च जगतः ईरणात्सूर्यः
तमुदगन्म गतवन्तः, ज्योतिरुत्तमं सर्वज्योतिर्भ्य उत्कृष्टतमम्
अहो प्राप्ता वयमित्यर्थः । इदं तज्ज्योतिः, यत् ऋग्भ्यां स्तुतं
यद्यजुस्त्रयेण प्रकाशितम् । द्विरभ्यासो
यज्ञकल्पनापरिसमाप्त्यर्थः ॥

इति सप्तदशखण्डभाष्यम् ॥
</details>

