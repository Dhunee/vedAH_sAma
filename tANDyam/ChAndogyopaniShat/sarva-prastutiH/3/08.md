+++
title = "०८"

+++

<details open><summary>विश्वास-प्रस्तुतिः</summary>

अथ यत्तृतीयममृतं तदादित्या उपजीवन्ति वरुणेन मुखेन न वै देवा अश्नन्ति न
पिबन्त्येतदेवामृतं दृष्ट्वा तृप्यन्ति ॥ १ ॥
</details>

<details><summary>मूलम्</summary>

अथ यत्तृतीयममृतं तदादित्या उपजीवन्ति वरुणेन मुखेन न वै देवा अश्नन्ति न
पिबन्त्येतदेवामृतं दृष्ट्वा तृप्यन्ति ॥ १ ॥
</details>

<details open><summary>विश्वास-प्रस्तुतिः</summary>

त एतदेव रूपमभिसंविशन्त्येतस्माद्रूपादुद्यन्ति ॥ २ ॥
</details>

<details><summary>मूलम्</summary>

त एतदेव रूपमभिसंविशन्त्येतस्माद्रूपादुद्यन्ति ॥ २ ॥
</details>

<details open><summary>विश्वास-प्रस्तुतिः</summary>

स य एतदेवममृतं वेदादित्यानामेवैको भूत्वा वरुणेनैव मुखेनैतदेवामृतं
दृष्ट्वा तृप्यति स एतदेव रूपमभिसंविशत्येतस्माद्रूपादुदेति
॥ ३ ॥
</details>

<details><summary>मूलम्</summary>

स य एतदेवममृतं वेदादित्यानामेवैको भूत्वा वरुणेनैव मुखेनैतदेवामृतं
दृष्ट्वा तृप्यति स एतदेव रूपमभिसंविशत्येतस्माद्रूपादुदेति
॥ ३ ॥
</details>

<details open><summary>विश्वास-प्रस्तुतिः</summary>

स यावादादित्यो दक्षिणत उदेतोत्तरतोऽस्तमेता द्विस्तावत्पश्चादुदेता
पुरस्तादस्तमेतादित्यानामेव तावदाधिपत्यं स्वाराज्यꣳ पर्येता
॥ ४ ॥
</details>

<details><summary>मूलम्</summary>

स यावादादित्यो दक्षिणत उदेतोत्तरतोऽस्तमेता द्विस्तावत्पश्चादुदेता
पुरस्तादस्तमेतादित्यानामेव तावदाधिपत्यं स्वाराज्यꣳ पर्येता
॥ ४ ॥
</details>

<details><summary>शङ्करः</summary>

तथा पश्चात् उत्तरतः ऊर्ध्वमुदेता विपर्ययेण अस्तमेता ।
पूर्वस्मात्पूर्वस्माद्द्विगुणोत्तरोत्तरेण
कालेनेत्यपौराणं दर्शनम् । सवितुः चतुर्दिशमिन्द्रयमवरुणसोमपुरीषु
उदयास्तमयकालस्य तुल्यत्वं हि पौराणिकैरुक्तम् ,
मानसोत्तरस्य मूर्धनि मेरोः
प्रदक्षिणावृत्तेस्तुल्यत्वादिति ।
अत्रोक्तः परिहारः आचार्यैः । अमरावत्यादीनां पुरीणां द्विगुणोत्तरोत्तरेण
कालेनोद्वासः स्यात् । उदयश्च नाम सवितुः तन्निवासिनां प्राणिनां
चक्षुर्गोचरापत्तिः, तदत्ययश्च अस्तमनम् ; न परमार्थत
उदयास्तमने स्तः । तन्निवासिनां च प्राणिनामभावे तान्प्रति तेनैव
मार्गेण गच्छन्नपि नैवोदेता नास्तमेतेति, चक्षुर्गोचरापत्तेस्तदत्ययस्य च
अभावात् । तथा अमरावत्याः सकाशाद्द्विगुणं कालं संयमनी पुरी वसति,
अतस्तन्निवासिनः प्राणिनः प्रति दक्षिणत इव उदेति
उत्तरतोऽस्तमेति इत्युच्यतेऽस्मद्बुद्धिं च
अपेक्ष्य । तथोत्तरास्वपि पुरीषु योजना सर्वेषां च मेरुरुत्तरतो भवति ।
यदा अमरावत्यां मध्याह्नगतः सविता, तदा संयमन्यामुद्यन्दृश्यते ; तत्र
मध्याह्नगतो वारुण्यामुद्यन्दृश्यते ; तथोत्तरस्याम् ,
प्रदक्षिणावृत्तेस्तुल्यत्वात् ।
इलावृतवासिनां सर्वतः पर्वतप्राकारनिवारितादित्यरश्मीनां सविता
ऊर्ध्व इव उदेता अर्वागस्तमेता दृश्यते,
पर्वतोर्ध्वच्छिद्रप्रवेशात्सवितृप्रकाशस्य ।
तथा ऋगाद्यमृतोपजीविनाममृतानां च द्विगुणोत्तरोत्तरवीर्यवत्त्वमनुमीयते
भोगकालद्वैगुण्यलिङ्गेन । उद्यमनसंवेशनादि देवानां रुद्रादीनां
विदुषश्च समानम् ॥

इति अष्टमखण्डभाष्यम् ॥
</details>

