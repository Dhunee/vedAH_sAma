+++
title = "०९"

+++

<details open><summary>विश्वास-प्रस्तुतिः</summary>

अस्य लोकस्य का गतिरित्याकाश इति होवाच सर्वाणि ह वा इमानि भूतान्याकाशादेव
समुत्पद्यन्त आकाशं प्रत्यस्तं यन्त्याकाशो ह्येवैभ्यो ज्यायानाकाशः
परायणम् ॥ १ ॥
</details>

<details><summary>मूलम्</summary>

अस्य लोकस्य का गतिरित्याकाश इति होवाच सर्वाणि ह वा इमानि भूतान्याकाशादेव
समुत्पद्यन्त आकाशं प्रत्यस्तं यन्त्याकाशो ह्येवैभ्यो ज्यायानाकाशः
परायणम् ॥ १ ॥
</details>

<details><summary>शङ्करः</summary>

अनुज्ञातः आह — अस्य लोकस्य का गतिरिति, आकाश इति होवाच प्रवाहणः ; आकाश
इति च पर आत्मा, ‘आकाशो वै नाम’ (छा. उ. ८ । १४ । १) इति श्रुतेः ;
तस्य हि कर्म सर्वभूतोत्पादकत्वम् ; तस्मिन्नेव हि भूतप्रलयः —
‘तत्तेजोऽसृजत’ (छा. उ. ६ । २ । ३) ‘तेजः परस्यां
देवतायाम्’ (छा. उ. ६ । ८ । ६) इति हि वक्ष्यति ;
सर्वाणि ह वै इमानि भूतानि स्थावरजङ्गमानि आकाशादेव
समुत्पद्यन्ते तेजोबन्नादिक्रमेण, सामर्थ्यात् , आकाशं
प्रति अस्तं यन्ति प्रलयकाले तेनैव विपरीतक्रमेण ; हि यस्मादाकाश
एवैभ्यः सर्वेभ्यो भूतेभ्यः ज्यायान् महत्तरः, अतः स सर्वेषां
भूतानां परमयनं परायणं प्रतिष्ठा त्रिष्वपि कालेष्वित्यर्थः ॥

स एष परोवरीयानुद्गीथः स एषोऽनन्तः परोवरीयो हास्य भवति परोवरीयसो ह
लोकाञ्जयति य एतदेवं विद्वान्परोवरीयाꣳसमुद्गीथमुपास्ते ॥ २
॥

यस्मात् परं परं वरीयः वरीयसोऽप्येष वरः परश्च वरीयांश्च परोवरीयान्
उद्गीथः परमात्मा सम्पन्न इत्यर्थः, अत एव स एषः अनन्तः
अविद्यमानान्तः । तमेतं परोवरीयांसं परमात्मभूतमनन्तम् एवं
विद्वान् परोवरीयांसमुद्गीथमुपास्ते । तस्यैतत्फलमाह —
परोवरीयः परं परं वरीयो विशिष्टतरं जीवनं ह अस्य विदुषो
भवति दृष्टं फलम् , अदृष्टं च परोवरीयसः उत्तरोत्तरविशिष्टतरानेव
ब्रह्माकाशान्तान् लोकान् जयति — य एतदेवं विद्वानुद्गीथमुपास्ते ॥
</details>

<details open><summary>विश्वास-प्रस्तुतिः</summary>

तꣳ हैतमतिधन्वा शौनक उदरशाण्डिल्यायोक्त्वोवाच यावत्त एनं प्रजायामुद्गीथं
वेदिष्यन्ते परोवरीयो हैभ्यस्तावदस्मिंल्लोके जीवनं भविष्यति ॥ ३ ॥
</details>

<details><summary>मूलम्</summary>

तꣳ हैतमतिधन्वा शौनक उदरशाण्डिल्यायोक्त्वोवाच यावत्त एनं प्रजायामुद्गीथं
वेदिष्यन्ते परोवरीयो हैभ्यस्तावदस्मिंल्लोके जीवनं भविष्यति ॥ ३ ॥
</details>

<details><summary>शङ्करः</summary>

किं च तमेतमुद्गीथं विद्वान् अतिधन्वा नामतः, शुनकस्यापत्यं शौनकः,
उदरशाण्डिल्याय शिष्याय एतम् उद्गीथदर्शनम् उक्त्वा उवाच —
यावत् ते तव प्रजायाम् , प्रजासन्ततावित्यर्थः, एनम् उद्गीथं त्वत्सन्ततिजा
वेदिष्यन्ते ज्ञास्यन्ति, तावन्तं कालं परोवरीयो हैभ्यः प्रसिद्धेभ्यो
लौकिकजीवनेभ्यः उत्तरोत्तरविशिष्टतरं जीवनं तेभ्यो भविष्यति ॥
</details>

<details open><summary>विश्वास-प्रस्तुतिः</summary>

तथामुष्मिंल्लोके लोक इति स य एतमेवं विद्वानुपास्ते परोवरीय एव
हास्यास्मिंल्लोके जीवनं भवति तथामुष्मिंल्लोके लोक
इति लोके लोक इति ॥ ४ ॥
</details>

<details><summary>मूलम्</summary>

तथामुष्मिंल्लोके लोक इति स य एतमेवं विद्वानुपास्ते परोवरीय एव
हास्यास्मिंल्लोके जीवनं भवति तथामुष्मिंल्लोके लोक
इति लोके लोक इति ॥ ४ ॥
</details>

<details><summary>शङ्करः</summary>

तथा अदृष्टेऽपि परलोके अमुष्मिन् परोवरीयांल्लोको भविष्यतीत्युक्तवान्
शाण्डिल्याय अतिधन्वा शौनकः । स्यादेतत्फलं पूर्वेषां
महाभाग्यानाम् , नैदंयुगीनानाम् —
इत्याशङ्कानिवृत्तये आह — स यः
कश्चित् एतमेवं विद्वान् उद्गीथम् एतर्हि उपास्ते,
तस्याप्येवमेव परोवरीय एव ह अस्य अस्मिंल्लोके जीवनं
भवति तथा अमुष्मिंल्लोके लोक इति ॥

इति नवमखण्डभाष्यम् ॥
</details>

