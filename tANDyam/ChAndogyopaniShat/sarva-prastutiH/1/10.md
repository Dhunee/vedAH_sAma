+++
title = "१०"

+++

<details open><summary>विश्वास-प्रस्तुतिः</summary>

मटचीहतेषु कुरुष्वाचिक्या सह जाययोषस्तिर्ह चाक्रायण इभ्यग्रामे प्रद्राणक
उवास ॥ १ ॥
</details>

<details><summary>मूलम्</summary>

मटचीहतेषु कुरुष्वाचिक्या सह जाययोषस्तिर्ह चाक्रायण इभ्यग्रामे प्रद्राणक
उवास ॥ १ ॥
</details>

<details><summary>शङ्करः</summary>

उद्गीथोपासनप्रसङ्गेन प्रस्तावप्रतिहारविषयमप्युपासनं वक्तव्यमितीदमारभ्यते
; आख्यायिका तु सुखावबोधार्था । मटचीहतेषु मटच्यः अशनयः ताभिर्हतेषु
नाशितेषु कुरुषु कुरुसस्येष्वित्यर्थः । ततो दुर्भिक्षे जाते
आटिक्या अनुपजातपयोधरादिस्त्रीव्यञ्जनया सह जायया उषस्तिर्ह नामतः,
चक्रस्यापत्यं चाक्रायणः ; इभो हस्ती तमर्हतीति इभ्यः
ईश्वरः, हस्त्यारोहो वा, तस्य ग्रामः इभ्यग्रामः तस्मिन् ;
प्रद्राणकः अन्नालाभात् , ‘द्रा कुत्सायां गतौ’, कुत्सितां
गतिं गतः, अन्त्यावस्थां प्राप्त इत्यर्थः ; उवास उषितवान्
कस्यचिद्गृहमाश्रित्य ॥
</details>

<details open><summary>विश्वास-प्रस्तुतिः</summary>

स हेभ्यं कुल्माषान्खादन्तं बिभिक्षे तꣳ होवाच । नेतोऽन्ये विद्यन्ते यच्च
ये म इम उपनिहिता इति ॥ २ ॥
</details>

<details><summary>मूलम्</summary>

स हेभ्यं कुल्माषान्खादन्तं बिभिक्षे तꣳ होवाच । नेतोऽन्ये विद्यन्ते यच्च
ये म इम उपनिहिता इति ॥ २ ॥
</details>

<details><summary>शङ्करः</summary>

सः अन्नार्थमटन् इभ्यं कुल्माषान् कुत्सितान्माषान् खादन्तं भक्षयन्तं
यदृच्छयोपलभ्य बिभिक्षे याचितवान् । तम् उषस्तिं ह उवाच इभ्यः —
न इतः, अस्मान्मया भक्ष्यमाणादुच्छिष्टराशेः कुल्माषा अन्ये न विद्यन्ते
; यच्च ये राशौ मे मम उपनिहिताः प्रक्षिप्ताः इमे भाजने, किं करोमि ;
इत्युक्तः प्रत्युवाच उषस्तिः —
</details>

<details open><summary>विश्वास-प्रस्तुतिः</summary>

एतेषां मे देहीति होवाच तानस्मै प्रददौ हन्तानुपानमित्युच्छिष्टं वै मे
पीतꣳ स्यादिति होवाच ॥ ३ ॥
</details>

<details><summary>मूलम्</summary>

एतेषां मे देहीति होवाच तानस्मै प्रददौ हन्तानुपानमित्युच्छिष्टं वै मे
पीतꣳ स्यादिति होवाच ॥ ३ ॥
</details>

<details><summary>शङ्करः</summary>

एतेषाम् एतानित्यर्थः, मे मह्यं देहीति ह उवाच ; तान् स इभ्यः अस्मै
उषस्तये प्रददौ प्रदत्तवान् । पानाय समीपस्थमुदकं च गृहीत्वा
उवाच — हन्त गृहाणानुपानम् ; इत्युक्तः प्रत्युवाच — उच्छिष्टं वै मे मम
इदमुदकं पीतं स्यात् , यदि पास्यामि ; इत्युक्तवन्तं प्रत्युवाच इतरः
—
</details>

<details open><summary>विश्वास-प्रस्तुतिः</summary>

न स्विदेतेऽप्युच्छिष्टा इति न वा अजीविष्यमिमानखादन्निति होवाच कामो म
उदपानमिति ॥ ४ ॥
</details>

<details><summary>मूलम्</summary>

न स्विदेतेऽप्युच्छिष्टा इति न वा अजीविष्यमिमानखादन्निति होवाच कामो म
उदपानमिति ॥ ४ ॥
</details>

<details><summary>शङ्करः</summary>

किं न स्विदेते कुल्माषा अप्युच्छिष्टाः, इत्युक्तः आह उषस्तिः — न वै
अजीविष्यं नैव जीविष्यामि इमान् कुल्माषान् अखादन् अभक्षयन् इति
होवाच । कामः इच्छातः मे मम उदकपानं लभ्यत इत्यर्थः । अतश्चैतामवस्थां
प्राप्तस्य विद्याधर्मयशोवतः स्वात्मपरोपकारसमर्थस्यैतदपि कर्म
कुर्वतो न अघस्पर्श इत्यभिप्रायः । तस्यापि जीवितं प्रति
उपायान्तरेऽजुगुप्सिते सति जुगुप्सितमेतत्कर्म दोषाय ;
ज्ञानावलेपेन कुर्वतो नरकपातः स्यादेवेत्यभिप्रायः,
प्रद्राणकशब्दश्रवणात् ॥
</details>

<details open><summary>विश्वास-प्रस्तुतिः</summary>

स ह खादित्वातिशेषाञ्जायाया आजहार साग्र एव सुभिक्षा बभूव तान्प्रतिगृह्य
निदधौ ॥ ५ ॥
</details>

<details><summary>मूलम्</summary>

स ह खादित्वातिशेषाञ्जायाया आजहार साग्र एव सुभिक्षा बभूव तान्प्रतिगृह्य
निदधौ ॥ ५ ॥
</details>

<details><summary>शङ्करः</summary>

तांश्च स खादित्वा अतिशेषान् अतिशिष्टान् जायायै कारुण्यादाजहार ; सा आटिकी
अग्रे एव कुल्माषप्राप्तेः सुभिक्षा शोभनभिक्षा, लब्धान्नेत्येतत् , बभूव
संवृत्ता ; तथापि स्त्रीस्वाभाव्यादनवज्ञाय तान्कुल्माषान्
पत्युर्हस्तात्प्रतिगृह्य निदधौ निक्षिप्तवती ॥
</details>

<details open><summary>विश्वास-प्रस्तुतिः</summary>

स ह प्रातः सञ्जिहान उवाच यद्बतान्नस्य लभेमहि लभेमहि धनमात्राꣳ राजासौ
यक्ष्यते स मा सर्वैरार्त्विज्यैर्वृणीतेति ॥ ६ ॥
</details>

<details><summary>मूलम्</summary>

स ह प्रातः सञ्जिहान उवाच यद्बतान्नस्य लभेमहि लभेमहि धनमात्राꣳ राजासौ
यक्ष्यते स मा सर्वैरार्त्विज्यैर्वृणीतेति ॥ ६ ॥
</details>

<details><summary>शङ्करः</summary>

स तस्याः कर्म जानन् प्रातः उषःकाले सञ्जिहानः शयनं निद्रां वा परित्यजन्
उवाच पत्न्याः शृण्वन्त्याः — यत् यदि बतेति खिद्यमानः अन्नस्य स्तोकं
लभेमहि, तद्भुक्त्वान्नं समर्थो गत्वा लभेमहि धनमात्रां धनस्याल्पम् ;
ततः अस्माकं जीवनं भविष्यतीति । धनलाभे च कारणमाह — राजासौ नातिदूरे
स्थाने यक्ष्यते ; यजमानत्वात्तस्य आत्मनेपदम् ; स च राजा मा मां
पात्रमुपलभ्य सर्वैरार्त्विज्यैः ऋत्विक्कर्मभिः
ऋत्विक्कर्मप्रयोजनायेत्यर्थः वृणीतेति ॥
</details>

<details open><summary>विश्वास-प्रस्तुतिः</summary>

तं जायोवाच हन्त पत इम एव कुल्माषा इति तान्खादित्वामुं यज्ञं विततमेयाय ॥
७ ॥
</details>

<details><summary>मूलम्</summary>

तं जायोवाच हन्त पत इम एव कुल्माषा इति तान्खादित्वामुं यज्ञं विततमेयाय ॥
७ ॥
</details>

<details><summary>शङ्करः</summary>

एवमुक्तवन्तं जायोवाच — हन्त गृहाण हे पते इमे एव ये मद्धस्ते
विनिक्षिप्तास्त्वया कुल्माषा इति ।
तान्खादित्वा अमुं यज्ञं राज्ञो विततं
विस्तारितमृत्विग्भिः एयाय ॥
</details>

<details open><summary>विश्वास-प्रस्तुतिः</summary>

तत्रोद्गातॄनास्तावे स्तोष्यमाणानुपोपविवेश स ह प्रस्तोतारमुवाच ॥ ८ ॥
</details>

<details><summary>मूलम्</summary>

तत्रोद्गातॄनास्तावे स्तोष्यमाणानुपोपविवेश स ह प्रस्तोतारमुवाच ॥ ८ ॥
</details>

<details><summary>शङ्करः</summary>

तत्र च गत्वा, उद्गातॄन् उद्गातृपुरुषानागत्य, आ स्तुवन्त्यस्मिन्निति
आस्तावः तस्मिन्नास्तावे स्तोष्यमाणान् उपोपविवेश समीपे
उपविष्टस्तेषामित्यर्थः । उपविश्य च स ह प्रस्तोतारमुवाच
॥
</details>

<details open><summary>विश्वास-प्रस्तुतिः</summary>

प्रस्तोतर्या देवता प्रस्तावमन्वायत्ता तां चेदविद्वान्प्रस्तोष्यसि मूर्धा
ते विपतिष्यतीति ॥ ९ ॥
</details>

<details><summary>मूलम्</summary>

प्रस्तोतर्या देवता प्रस्तावमन्वायत्ता तां चेदविद्वान्प्रस्तोष्यसि मूर्धा
ते विपतिष्यतीति ॥ ९ ॥
</details>

<details><summary>शङ्करः</summary>

हे प्रस्तोतः इत्यामन्त्र्य अभिमुखीकरणाय, या देवता प्रस्तावं
प्रस्तावभक्तिम् अनुगता अन्वायत्ता, तां चेत्
देवतां प्रस्तावभक्तेः अविद्वान्सन् प्रस्तोष्यसि, विदुषो मम समीपे —
तत्परोक्षेऽपि चेत् विपतेत्तस्य मूर्धा, कर्ममात्रविदामनधिकार एव कर्मणि
स्यात् ; तच्चानिष्टम् , अविदुषामपि कर्मदर्शनात् ,
दक्षिणमार्गश्रुतेश्च ; अनधिकारे च
अविदुषामुत्तर एवैको मार्गः श्रूयेत ; न च स्मार्तकर्मनिमित्त एव
दक्षिणः पन्थाः, ‘यज्ञेन दानेन’ (बृ. उ. ६ । २ । १६) इत्यादिश्रुतेः ;
‘तथोक्तस्य मया’ (छा. उ. १ । ११ । ५), (छा. उ. १ । ११ । ७), (छा.
उ. १ । ११ । ९) इति च विशेषणाद्विद्वत्समक्षमेव कर्मण्यनधिकारः, न
सर्वत्राग्निहोत्रस्मार्तकर्माध्ययनादिषु च ;
अनुज्ञायास्तत्र तत्र दर्शनात् ,
कर्ममात्रविदामप्यधिकारः सिद्धः
कर्मणीति — मूर्धा ते विपतिष्यतीति ॥
</details>

<details open><summary>विश्वास-प्रस्तुतिः</summary>

एवमेवोद्गातारमुवाचोद्गातर्या देवतोद्गीथमन्वायत्ता तां
चेदविद्वानुद्गास्यसि मूर्धा ते
विपतिष्यतीति ॥ १० ॥
</details>

<details><summary>मूलम्</summary>

एवमेवोद्गातारमुवाचोद्गातर्या देवतोद्गीथमन्वायत्ता तां
चेदविद्वानुद्गास्यसि मूर्धा ते
विपतिष्यतीति ॥ १० ॥
</details>

<details open><summary>विश्वास-प्रस्तुतिः</summary>

एवमेव प्रतिहर्तारमुवाच प्रतिहर्तर्या देवता प्रतिहारमन्वायत्ता तां
चेदविद्वान्प्रतिहरिष्यसि मूर्धा ते विपतिष्यतीति ते ह
समारतास्तूष्णीमासाञ्चक्रिरे ॥ ११ ॥
</details>

<details><summary>मूलम्</summary>

एवमेव प्रतिहर्तारमुवाच प्रतिहर्तर्या देवता प्रतिहारमन्वायत्ता तां
चेदविद्वान्प्रतिहरिष्यसि मूर्धा ते विपतिष्यतीति ते ह
समारतास्तूष्णीमासाञ्चक्रिरे ॥ ११ ॥
</details>

<details><summary>शङ्करः</summary>

एवमेवोद्गातारं प्रतिहर्तारमुवाचेत्यादि समानमन्यत् । ते प्रस्तोत्रादयः
कर्मभ्यः समारताः उपरताः सन्तः मूर्धपातभयात् तूष्णीमासाञ्चक्रिरे
अन्यच्चाकुर्वन्तः, अर्थित्वात् ॥

इति दशमखण्डभाष्यम् ॥
</details>

