+++
title = "०८"

+++

<details open><summary>विश्वास-प्रस्तुतिः</summary>

योषा वाव गौतमाग्निस्तस्या उपस्थ एव समिद्यदुपमन्त्रयते स धूमो
योनिरर्चिर्यदन्तः करोति तेऽङ्गारा अभिनन्दा
विस्फुलिङ्गाः ॥ १ ॥
</details>

<details><summary>मूलम्</summary>

योषा वाव गौतमाग्निस्तस्या उपस्थ एव समिद्यदुपमन्त्रयते स धूमो
योनिरर्चिर्यदन्तः करोति तेऽङ्गारा अभिनन्दा
विस्फुलिङ्गाः ॥ १ ॥
</details>

<details><summary>शङ्करः</summary>

योषा वाव गौतमाग्निः । तस्या उपस्थ एव समित् , तेन हि सा
पुत्राद्युत्पादनाय समिध्यते ।
यदुपमन्त्रयते स धूमः, स्त्रीसम्भवादुपमन्त्रणस्य ।
योनिरर्चिः लोहितत्वात् । यदन्तः करोति तेऽङ्गाराः,
अग्निसम्बन्धात् । अभिनन्दाः सुखलवाः विस्फुलिङ्गाः,
क्षुद्रत्वात् ॥
</details>

<details open><summary>विश्वास-प्रस्तुतिः</summary>

तस्मिन्नेतस्मिन्नग्नौ देवा रेतो जुह्वति तस्या आहुतेर्गर्भः सम्भवति ॥ २ ॥
</details>

<details><summary>मूलम्</summary>

तस्मिन्नेतस्मिन्नग्नौ देवा रेतो जुह्वति तस्या आहुतेर्गर्भः सम्भवति ॥ २ ॥
</details>

<details><summary>शङ्करः</summary>

तस्मिन्नेतस्मिन्नग्नौ देवा रेतो जुह्वति । तस्या आहुतेर्गर्भः सम्भवतीति ।
एवं श्रद्धासोमवर्षान्नरेतोहवनपर्यायक्रमेण आप एव गर्भीभूतास्ताः । तत्र
अपामाहुतिसमवायित्वात् प्राधान्यविवक्षा — आपः पञ्चम्यामाहुतौ
पुरुषवचसो भवन्तीति । न त्वाप एव केवलाः
सोमादिकार्यमारभन्ते । न च
आपोऽत्रिवृत्कृताः सन्तीति । त्रिवृत्कृतत्वेऽपि विशेष
सञ्ज्ञालाभो दृष्टः — पृथिवीयमिमा
आपोऽयमग्निरित्यन्यतमबाहुल्यनिमित्तः ।
तस्मात्समुदितान्येव भूतान्यब्बाहुल्यात्कर्मसमवायीनि
सोमादिकार्यारम्भकारण्याप
इत्युच्यन्ते । दृश्यते च द्रवबाहुल्यं
सोमवृष्ट्यन्नरेतोदेहेषु ।
बहुद्रवं च शरीरं यद्यपि पार्थिवम् । तत्र पञ्चम्यामाहुतौ हुतायां
रेतोरूपा आपो गर्भीभूताः ॥

इति अष्टमखण्डभाष्यम् ॥
</details>

