+++
title = "०५"

+++

<details open><summary>विश्वास-प्रस्तुतिः</summary>

पर्जन्यो वाव गौतमाग्निस्तस्य वायुरेव समिदभ्रं धूमो
विद्युदर्चिरशनिरङ्गारा
ह्रादनयो विस्फुलिङ्गाः ॥ १ ॥
</details>

<details><summary>मूलम्</summary>

पर्जन्यो वाव गौतमाग्निस्तस्य वायुरेव समिदभ्रं धूमो
विद्युदर्चिरशनिरङ्गारा
ह्रादनयो विस्फुलिङ्गाः ॥ १ ॥
</details>

<details><summary>शङ्करः</summary>

द्वितीयहोमपर्यायार्थमाह — पर्जन्यो वाव पर्जन्य एव गौतमाग्निः पर्जन्यो
नाम वृष्ट्युपकरणाभिमानी देवताविशेषः । तस्य वायुरेव समित् , वायुना
हि पर्जन्योऽग्निः समिध्यते ; पुरोवातादिप्राबल्ये वृष्टिदर्शनात् ।
अभ्रं धूमः, धूमकार्यत्वाद्धूमवच्च लक्ष्यमाणत्वात् ।
विद्युदर्चिः, प्रकाशसामान्यात् । अशनिः अङ्गाराः,
काठिन्याद्विद्युत्सम्बन्धाद्वा । ह्रादनयो विस्फुलिङ्गाः ह्रादनयः
गर्जितशब्दाः मेघानाम् , विप्रकीर्णत्वसामान्यात् ॥
</details>

<details open><summary>विश्वास-प्रस्तुतिः</summary>

तस्मिन्नेतस्मिन्नग्नौ देवाः सोमं राजानं जुह्वति तस्या आहुतेर्वर्षं
सम्भवति ॥ २ ॥
</details>

<details><summary>मूलम्</summary>

तस्मिन्नेतस्मिन्नग्नौ देवाः सोमं राजानं जुह्वति तस्या आहुतेर्वर्षं
सम्भवति ॥ २ ॥
</details>

<details><summary>शङ्करः</summary>

तस्मिन्नेतस्मिन्नग्नौ देवाः पूर्ववत्सोमं राजानं जुह्वति । तस्या
आहुतेर्वर्षं सम्भवति ; श्रद्धाख्या आपः सोमाकारपरिणता
द्वितीये पर्याये पर्जन्याग्निं प्राप्य वृष्टित्वेन परिणमन्ते ॥

इति पञ्चमखण्डभाष्यम् ॥
</details>

