+++
title = "१४"

+++

<details open><summary>विश्वास-प्रस्तुतिः</summary>

अथ होवाचेन्द्रद्युम्नं भाल्लवेयं वैयाघ्रम्पद्य कं त्वमात्मानमुपास्स इति
वायुमेव भगवो राजन्निति होवाचैष वै पृथग्वर्त्मात्मा वैश्वानरो यं
त्वमात्मानमुपास्से तस्मात्त्वां पृथग्बलय आयन्ति
पृथग्रथश्रेणयोऽनुयन्ति ॥ १ ॥
</details>

<details><summary>मूलम्</summary>

अथ होवाचेन्द्रद्युम्नं भाल्लवेयं वैयाघ्रम्पद्य कं त्वमात्मानमुपास्स इति
वायुमेव भगवो राजन्निति होवाचैष वै पृथग्वर्त्मात्मा वैश्वानरो यं
त्वमात्मानमुपास्से तस्मात्त्वां पृथग्बलय आयन्ति
पृथग्रथश्रेणयोऽनुयन्ति ॥ १ ॥
</details>

<details><summary>शङ्करः</summary>

अथ ह उवाच इन्द्रद्युम्नं भाल्लवेयम् — वैयाघ्रपद्य कं त्वमात्मानमुपास्से
इत्यादि समानम् । पृथग्वर्त्मा नाना वर्त्मानियस्य
वायोरावहोद्वहादिभिर्भेदैः
वर्तमानस्य सोऽयं पृथग्वर्त्मा वायुः । तस्मात् पृथग्वर्त्मात्मनो
वैश्वानरस्योपासनात् पृथक् नानादिक्काः त्वां बलयः
वस्त्रान्नादिलक्षणा बलयः आयन्ति
आगच्छन्ति । पृथग्रथश्रेणयः रथपङ्क्तयोऽपि त्वामनुयन्ति ॥
</details>

<details open><summary>विश्वास-प्रस्तुतिः</summary>

अत्स्यन्नं पश्यसि प्रियमत्त्यन्नं पश्यति प्रियं भवत्यस्य ब्रह्मवर्चसं
कुले य एतमेवमात्मानं वैश्वानरमुपास्ते प्राणस्त्वेष आत्मन इति होवाच
प्राणस्य उदक्रमिष्यद्यन्मां नागमिष्य इति ॥ २ ॥
</details>

<details><summary>मूलम्</summary>

अत्स्यन्नं पश्यसि प्रियमत्त्यन्नं पश्यति प्रियं भवत्यस्य ब्रह्मवर्चसं
कुले य एतमेवमात्मानं वैश्वानरमुपास्ते प्राणस्त्वेष आत्मन इति होवाच
प्राणस्य उदक्रमिष्यद्यन्मां नागमिष्य इति ॥ २ ॥
</details>

<details><summary>शङ्करः</summary>

अत्स्यन्नमित्यादि समानम् । प्राणस्त्वेष आत्मन इति ह उवाच । प्राणस्ते तव
उदक्रमिष्यत् उत्क्रान्तोऽभविष्यत् , यन्मां नागमिष्य इति ॥

इति चतुर्दशखण्डभाष्यम् ॥
</details>

