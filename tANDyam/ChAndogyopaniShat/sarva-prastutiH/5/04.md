+++
title = "०४"

+++

<details><summary>शङ्करः</summary>

‘पञ्चम्यामाहुतावापः’ इत्ययं प्रश्नः प्राथम्येनापाक्रियते, तदपाकरणमनु
इतरेषामपाकरणमनुकूलं भवेदिति । अग्निहोत्राहुत्योः कार्यारम्भो यः,
स उक्तो वाजसनेयके — तं प्रति प्रश्नाः । उत्क्रान्तिराहुत्योर्गतिः
प्रतिष्ठा तृप्तिः पुनरावृत्तिर्लोकं प्रत्युत्थायी इति ।
तेषां च अपाकरणमुक्तं तत्रैव — ‘ते वा एते आहुती हुते उत्क्रामतस्ते
अन्तरिक्षमाविशतस्ते अन्तरिक्षमेवाहवनीयं कुर्वाते वायुं समिधं मरीचीरेव
शुक्लामाहुतिं ते अन्तरिक्षं तर्पयतस्ते तत उत्क्रामत’ (शत. ब्रा. ११ ।
६ । २ । ६) इत्यादि ; एवमेव पूर्ववद्दिवं तर्पयतस्ते तत आवर्तेते ।
इमामाविश्य तर्पयित्वा पुरुषमाविशतः । ततः स्त्रियमाविश्य लोकं
प्रत्युत्थायी भवति इति । तत्र अग्निहोत्राहुत्योः
कार्यारम्भमात्रमेवम्प्रकारं
भवतीत्युक्तम् , इह तु तं
कार्यारम्भमग्निहोत्रापूर्वविपरिणामलक्षणं
पञ्चधा प्रविभज्य अग्नित्वेनोपासनमुत्तरमार्गप्रतिपत्तिसाधनं विधित्सन् आह
—
</details>

<details open><summary>विश्वास-प्रस्तुतिः</summary>

असौ वाव लोको गौतमाग्निस्तस्यादित्य एव समिद्रश्मयो धूमोऽहरर्चिश्चन्द्रमा
अङ्गारा नक्षत्राणि विस्फुलिङ्गाः ॥ १ ॥
</details>

<details><summary>मूलम्</summary>

असौ वाव लोको गौतमाग्निस्तस्यादित्य एव समिद्रश्मयो धूमोऽहरर्चिश्चन्द्रमा
अङ्गारा नक्षत्राणि विस्फुलिङ्गाः ॥ १ ॥
</details>

<details><summary>शङ्करः</summary>

असौ वाव लोको गौतमाग्निरित्यादि । इह सायम्प्रातरग्निहोत्राहुती हुते
पयआदिसाधने श्रद्धापुरःसरे
आहवनीयाग्निसमिद्धूमार्चिरङ्गारविस्फुलिङ्गभाविते
कर्त्रादिकारकभाविते च अन्तरिक्षक्रमेणोत्क्रम्य द्युलोकं प्रविशन्त्यौ
सूक्ष्मभूते अप्समवायित्वादप्शब्दवाच्ये श्रद्धाहेतुत्वाच्च
श्रद्धाशब्दवाच्ये । तयोरधिकरणः अग्निः अन्यच्च तत्सम्बन्धं
समिदादीत्युच्यते । या च असावग्न्यादिभावना आहुत्योः, सापि तथैव
निर्दिश्यते । असौ वाव लोकोऽग्निः हे गौतम —
यथाग्निहोत्राधिकरणमाहवनीय इह ।
तस्याग्नेर्द्युलोकाख्यस्य आदित्य एव
समित् , तेन हि इद्धः असौ लोको दीप्यते, अतः समिन्धनात् समिदादित्यः
रश्मयो धूमः, तदुत्थानात् ; समिधो हि धूम उत्तिष्ठति । अहरर्चिः
प्रकाशसामान्यात् , आदित्यकार्यत्वाच्च । चन्द्रमा अङ्गाराः, अह्नः
प्रशमेऽभिव्यक्तेः ; अर्चिषो हि प्रशमेऽङ्गारा अभिव्यज्यन्ते ।
नक्षत्राणि विस्फुलिङ्गाः, चन्द्रमसोऽवयवा इव विप्रकीर्णत्वसामान्यात् ॥
</details>

<details open><summary>विश्वास-प्रस्तुतिः</summary>

तस्मिन्नेतस्मिन्नग्नौ देवाः श्रद्धां जुह्वति तस्या आहुतेः सोमो राजा
सम्भवति ॥ २ ॥
</details>

<details><summary>मूलम्</summary>

तस्मिन्नेतस्मिन्नग्नौ देवाः श्रद्धां जुह्वति तस्या आहुतेः सोमो राजा
सम्भवति ॥ २ ॥
</details>

<details><summary>शङ्करः</summary>

तस्मिन्नेतस्मिन् यथोक्तलक्षणेऽग्नौ देवा यजमानप्राणा अग्न्यादिरूपा
अधिदैवतम् । श्रद्धाम् अग्निहोत्राहुतिपरिणामावस्थारूपाः
सूक्ष्मा आपः श्रद्धाभाविताः श्रद्धा उच्यन्ते,
‘पञ्चम्यामाहुतावापः पुरुषवचसो
भवन्ति’ (छा. उ. ५ । ३ । ३) इत्यपां होम्यतया प्रश्ने
श्रुतत्वात् ; ‘श्रद्धा वा आपः श्रद्धामेवारभ्य
प्रणीय प्रचरन्ति’ (तै. ब्रा. ३ । २ । ४ । २८) इति च विज्ञायते ।
तां श्रद्धाम् अब्रूपां जुह्वति ; तस्या आहुतेः सोमो राजा अपां
श्रद्धाशब्दवाच्यानां द्युलोकाग्रौ हुतानां
परिणामः सोमो राजा सम्भवति — यथा ऋग्वेदादिपुष्परसा
ऋगादिमधुकरोपनीतास्ते आदित्ये यशआदिकार्यं
रोहितादिरूपलक्षणमारभन्ते इत्युक्तम् — तथेमा
अग्निहोत्राहुतिसमवायिन्यः सूक्ष्माः श्रद्धाशब्दवाच्या आपः
द्युलोकमनुप्रविश्य चान्द्रं कार्यमारभन्ते
फलरूपमग्निहोत्राहुत्योः । यजमानाश्च तत्कर्तार आहुतिमया
आहुतिभावना भाविता आहुतिरूपेण कर्मणा आकृष्टाः
श्रद्धाप्समवायिनो द्युलोकमनुप्रविशय सोमभूता
भवन्ति । तदर्थं हि तैरग्निहोत्रं हुतम् । अत्र तु आहुतिपरिणाम
एव पञ्चाग्निसम्बन्धक्रमेण प्राधान्येन विवक्षित उपासनार्थं न
यजमानानां गतिः । तां त्वविदुषां धूमादिक्रमेणोत्तरत्र
वक्ष्यति, विदुषां च उत्तरा विद्याकृताम् ॥

इति चतुर्थखण्डभाष्यम् ॥
</details>

