+++
title = "०१"

+++

<details><summary>शङ्करः</summary>

सगुणब्रह्मविद्याया उत्तरा गतिरुक्ता । अथेदानीं पञ्चमेऽध्याये
पञ्चाग्निविदो गृहस्थस्य ऊर्ध्वरेतसां च
श्रद्धालूनां विद्यान्तरशीलिनां तामेव गतिमनूद्य अन्या
दक्षिणादिक्सम्बन्धिनी केवलकर्मिणां धूमादिलक्षणा, पुनरावृत्तिरूपा तृतीया
च ततः कष्टतरा संसारगतिः, वैराग्यहेतोः वक्तव्येत्यारभ्यते । प्राणः
श्रेष्ठो वागादिभ्यः प्राणो वाव संवर्ग इत्यादि च बहुशोऽतीते
ग्रन्थे प्राणग्रहणं कृतम् , स कथं श्रेष्ठो वागादिषु सर्वैः
संहत्यकारित्वाविशेषे, कथं च तस्योपासनमिति तस्य
श्रेष्ठत्वादिगुणविधित्सया इदमनन्तरमारभ्यते —
</details>

<details open><summary>विश्वास-प्रस्तुतिः</summary>

यो ह वै ज्येष्ठं च श्रेष्ठं च वेद ज्येष्ठश्च ह वै श्रेष्ठश्च भवति प्राणो
वाव ज्येष्ठश्च श्रेष्ठश्च ॥ १ ॥
</details>

<details><summary>मूलम्</summary>

यो ह वै ज्येष्ठं च श्रेष्ठं च वेद ज्येष्ठश्च ह वै श्रेष्ठश्च भवति प्राणो
वाव ज्येष्ठश्च श्रेष्ठश्च ॥ १ ॥
</details>

<details><summary>शङ्करः</summary>

यो ह वै कश्चित् ज्येष्ठं च प्रथमं वयसा श्रेष्ठं च गुणैरभ्यधिकं वेद, स
ज्येष्ठश्च ह वै श्रेष्ठश्च भवति । फलेन पुरुषं प्रलोभ्याभिमुखीकृत्य
आह — प्राणो वाव ज्येष्ठश्च वयसा वागादिभ्यः ; गर्भस्थे हि पुरुषे प्राणस्य
वृत्तिर्वागादिभ्यःपूर्वं लब्धात्मिका भवति, यया गर्भो विवर्धते ।
चक्षुरादिस्थानावयवनिष्पत्तौ सत्यां पश्चाद्वागादीनां
वृत्तिलाभ इति प्राणो ज्येष्ठो वयसा भवति । श्रेष्ठत्वं तु
प्रतिपादयिष्यति — ‘सुहय’ इत्यादिनिदर्शनेन । अतः
प्राण एव ज्येष्ठश्च श्रेष्ठश्च अस्मिन्कार्यकरणसङ्घाते ॥
</details>

<details open><summary>विश्वास-प्रस्तुतिः</summary>

यो ह वै वसिष्ठं वेद वसिष्ठो ह स्वानां भवति वाग्वाव वसिष्ठः ॥ २ ॥
</details>

<details><summary>मूलम्</summary>

यो ह वै वसिष्ठं वेद वसिष्ठो ह स्वानां भवति वाग्वाव वसिष्ठः ॥ २ ॥
</details>

<details><summary>शङ्करः</summary>

यो ह वै वसिष्ठं वसितृतममाच्छादयितृतमं वसुमत्तमं वा यो वेद, स तथैव
वसिष्ठो ह भवति स्वानां ज्ञातीनाम् । कस्तर्हि वसिष्ठ इति,
आह — वाग्वाव वसिष्ठः, वाग्मिनो हि पुरुषा वसन्ति अभिभवन्त्यन्यान्
वसुमत्तमाश्च, अतो वाग्वसिष्ठः ॥
</details>

<details open><summary>विश्वास-प्रस्तुतिः</summary>

यो ह वै प्रतिष्ठां वेद प्रति ह तिष्ठत्यस्मिꣳश्च लोकेऽमुष्मिꣳश्च
चक्षुर्वाव प्रतिष्ठा ॥ ३ ॥
</details>

<details><summary>मूलम्</summary>

यो ह वै प्रतिष्ठां वेद प्रति ह तिष्ठत्यस्मिꣳश्च लोकेऽमुष्मिꣳश्च
चक्षुर्वाव प्रतिष्ठा ॥ ३ ॥
</details>

<details><summary>शङ्करः</summary>

यो ह वै प्रतिष्ठां वेद, स अस्मिंल्लोके अमुष्मिंश्च परे प्रतितिष्ठति ह ।
का तर्हि प्रतिष्ठेति, आह — चक्षुर्वाव प्रतिष्ठा । चक्षुषा हि पश्यन्
समे च दुर्गे च प्रतितिष्ठति यस्मात् , अतः प्रतिष्ठा चक्षुः ॥
</details>

<details open><summary>विश्वास-प्रस्तुतिः</summary>

यो ह वै सम्पदं वेद सꣳहास्मै कामाः पद्यन्ते दैवाश्च मानुषाश्च श्रोत्रं
वाव सम्पत् ॥ ४ ॥
</details>

<details><summary>मूलम्</summary>

यो ह वै सम्पदं वेद सꣳहास्मै कामाः पद्यन्ते दैवाश्च मानुषाश्च श्रोत्रं
वाव सम्पत् ॥ ४ ॥
</details>

<details><summary>शङ्करः</summary>

यो ह वै सम्पदं वेद, तस्मा अस्मै दैवाश्च मानुषाश्च कामाः सम्पद्यन्ते ह ।
का तर्हि सम्पदिति, आह — श्रोत्रं वाव सम्पत् । यस्माच्छ्रोत्रेण वेदा
गृह्यन्ते तदर्थविज्ञानं च, ततः कर्माणि क्रियन्ते ततः
कामसम्पदित्येवम् ,
कामसम्पद्धेतुत्वाच्छ्रोत्रं
वाव सम्पत् ॥
</details>

<details open><summary>विश्वास-प्रस्तुतिः</summary>

यो ह वा आयतनं वेदायतनꣳ ह स्वानां भवति मनो ह वा आयतनम् ॥ ५ ॥
</details>

<details><summary>मूलम्</summary>

यो ह वा आयतनं वेदायतनꣳ ह स्वानां भवति मनो ह वा आयतनम् ॥ ५ ॥
</details>

<details><summary>शङ्करः</summary>

यो ह वा आयतनं वेद, आयतनं ह म्वानां भवतीत्यर्थः । किं तदायतनमिति, आह —
मनो ह वा आयतनम् । इन्द्रियोपहृतानां विषयाणां भोक्त्रर्थानां
प्रत्ययरूपाणां मन आयतनमाश्रयः । अतो मनो ह वा
आयतनमित्युक्तम् ॥
</details>

<details open><summary>विश्वास-प्रस्तुतिः</summary>

अथ ह प्राणा अहꣳ श्रेयसि व्यूदिरेऽहꣳ श्रेयानस्म्यहꣳ श्रेयानस्मीति ॥ ६ ॥
</details>

<details><summary>मूलम्</summary>

अथ ह प्राणा अहꣳ श्रेयसि व्यूदिरेऽहꣳ श्रेयानस्म्यहꣳ श्रेयानस्मीति ॥ ६ ॥
</details>

<details><summary>शङ्करः</summary>

अथ ह प्राणाः एवं यथोक्तगुणाः सन्तः अहंश्रेयसि अहं श्रेयानस्मि अहं
श्रेयानस्मि इत्येतस्मिन्प्रयोजने व्यूदिरेनाना विरुद्धं
चोदिरे उक्तवन्तः ॥
</details>

<details open><summary>विश्वास-प्रस्तुतिः</summary>

ते ह प्राणाः प्रजापतिं पितरमेत्योचुर्भगवन्को नः श्रेष्ठ इति तान्होवाच
यस्मिन्व उत्क्रान्ते शरीरं पापिष्ठतरमिव दृश्येत स वः श्रेष्ठ इति ॥
७ ॥
</details>

<details><summary>मूलम्</summary>

ते ह प्राणाः प्रजापतिं पितरमेत्योचुर्भगवन्को नः श्रेष्ठ इति तान्होवाच
यस्मिन्व उत्क्रान्ते शरीरं पापिष्ठतरमिव दृश्येत स वः श्रेष्ठ इति ॥
७ ॥
</details>

<details><summary>शङ्करः</summary>

ते ह ते हैवं विवदमाना आत्मनः श्रेष्ठत्वविज्ञानाय प्रजापतिं पितरं
जनयितारं कञ्चिदेत्य ऊचुः उक्तवन्तः — हे भगवन् कः नः
अस्माकं मध्ये श्रेष्ठः अभ्यधिकः गुणैः ? इत्येवं पृष्टवन्तः ।
तान् पितोवाच ह — यस्मिन् वः युष्माकं मध्ये उत्क्रान्ते शरीरमिदं
पापिष्ठमिवातिशयेन जीवतोऽपि समुत्क्रान्तप्राणं ततोऽपि
पापिष्ठतरमिवातिशयेन दृश्येत कुणपमस्पृश्यमशुचिं
दृश्येत, सः वः युष्माकं श्रेष्ठ इत्यवोचत् काक्वा तद्दुःखं
परिजिहीर्षुः ॥
</details>

<details open><summary>विश्वास-प्रस्तुतिः</summary>

सा ह वागुच्चक्राम सा संवत्सरं प्रोष्य पर्येत्योवाच कथमशकतर्ते
मज्जीवितुमिति यथा कला अवदन्तः प्राणन्तः प्राणेन
पश्यन्तश्चक्षुषा शृण्वन्तः श्रोत्रेण ध्यायन्तो मनसैवमिति प्रविवेश
ह वाक् ॥ ८ ॥
</details>

<details><summary>मूलम्</summary>

सा ह वागुच्चक्राम सा संवत्सरं प्रोष्य पर्येत्योवाच कथमशकतर्ते
मज्जीवितुमिति यथा कला अवदन्तः प्राणन्तः प्राणेन
पश्यन्तश्चक्षुषा शृण्वन्तः श्रोत्रेण ध्यायन्तो मनसैवमिति प्रविवेश
ह वाक् ॥ ८ ॥
</details>

<details open><summary>विश्वास-प्रस्तुतिः</summary>

चक्षुर्होच्चक्राम तत्संवत्सरं प्रोष्य पर्येत्योवाच कथमशकतर्ते
मज्जीवितुमिति यथान्धा अपश्यन्तः प्राणन्तः प्राणेन
वदन्तो वाचा शृण्वन्तः श्रोत्रेण ध्यायन्तो मनसैवमिति प्रविवेश ह चक्षुः
॥ ९ ॥
</details>

<details><summary>मूलम्</summary>

चक्षुर्होच्चक्राम तत्संवत्सरं प्रोष्य पर्येत्योवाच कथमशकतर्ते
मज्जीवितुमिति यथान्धा अपश्यन्तः प्राणन्तः प्राणेन
वदन्तो वाचा शृण्वन्तः श्रोत्रेण ध्यायन्तो मनसैवमिति प्रविवेश ह चक्षुः
॥ ९ ॥
</details>

<details open><summary>विश्वास-प्रस्तुतिः</summary>

श्रोत्रं होच्चक्राम तत्संवत्सरं प्रोष्य पर्येत्योवाच कथमशकतर्ते
मज्जीवितुमिति यथा बधिरा अशृण्वन्तः प्राणन्तः प्राणेन
वदन्तो वाचा पश्यन्तश्चक्षुषा ध्यायन्तो मनसैवमिति प्रविवेश ह
श्रोत्रम् ॥ १० ॥
</details>

<details><summary>मूलम्</summary>

श्रोत्रं होच्चक्राम तत्संवत्सरं प्रोष्य पर्येत्योवाच कथमशकतर्ते
मज्जीवितुमिति यथा बधिरा अशृण्वन्तः प्राणन्तः प्राणेन
वदन्तो वाचा पश्यन्तश्चक्षुषा ध्यायन्तो मनसैवमिति प्रविवेश ह
श्रोत्रम् ॥ १० ॥
</details>

<details open><summary>विश्वास-प्रस्तुतिः</summary>

मनो होच्चक्राम तत्संवत्सरं प्रोष्य पर्येत्योवाच कथमशकतर्ते मज्जीवितुमिति
यथा बाला अमनसः प्राणन्तः प्राणेन वदन्तो वाचा पश्यन्तश्चक्षुषा शृण्वन्तः
श्रोत्रेणैवमिति प्रविवेश ह मनः ॥ ११ ॥
</details>

<details><summary>मूलम्</summary>

मनो होच्चक्राम तत्संवत्सरं प्रोष्य पर्येत्योवाच कथमशकतर्ते मज्जीवितुमिति
यथा बाला अमनसः प्राणन्तः प्राणेन वदन्तो वाचा पश्यन्तश्चक्षुषा शृण्वन्तः
श्रोत्रेणैवमिति प्रविवेश ह मनः ॥ ११ ॥
</details>

<details><summary>शङ्करः</summary>

तथोक्तेषु पित्रा प्राणेषु सा ह वाक् उच्चक्राम उत्क्रान्तवती ; सा च
उत्क्रम्य संवत्सरमात्रं प्रोष्य स्वव्यापारान्निवृत्ता सती
पुनः पर्येत्य इतरान्प्राणानुवाच — कथं केन प्रकारेणाशकत शक्तवन्तो
यूयं मदृते मां विना जीवितुं धारयितुमात्मानमिति ; ते ह ऊचुः — यथा कला
इत्यादि, कलाः मूकाः यथा लोकेऽवदन्तो वाचा जीवन्ति । कथम् । प्राणन्तः
प्राणेन पश्यन्तश्चक्षुषा शृण्वन्तः श्रोत्रेण ध्यायन्तो मनसा,
एवं सर्वकरणचेष्टां कुर्वन्त इत्यर्थः । एवं वयमजीविष्मेत्यर्थः ।
आत्मनोऽश्रेष्ठतां प्राणेषु बुद्ध्वा प्रविवेश ह वाक् पुनः
स्वव्यापारे प्रवृत्ता बभूवेत्यर्थः । समानमन्यत्
चक्षुर्होच्चक्राम श्रोत्रं होच्चक्राम मनो
होच्चक्रामेत्यादि । यथा बाला अमनसः अप्ररूढमनस इत्यर्थः ॥
</details>

<details open><summary>विश्वास-प्रस्तुतिः</summary>

अथ ह प्राण उच्चिक्रमिषन्स यथा सुहयः
पड्वीशशङ्कून्सङ्खिदेदेवमितरान्प्राणान्समखिदत्तं
हाभिसमेत्योचुर्भगवन्नेधि त्वं नः श्रेष्ठोऽसि मोत्क्रमीरिति ॥ १२ ॥
</details>

<details><summary>मूलम्</summary>

अथ ह प्राण उच्चिक्रमिषन्स यथा सुहयः
पड्वीशशङ्कून्सङ्खिदेदेवमितरान्प्राणान्समखिदत्तं
हाभिसमेत्योचुर्भगवन्नेधि त्वं नः श्रेष्ठोऽसि मोत्क्रमीरिति ॥ १२ ॥
</details>

<details><summary>शङ्करः</summary>

एवं परीक्षितेषु वागादिषु, अथ अनन्तरं ह स मुख्यः प्राणः उच्चिक्रमिषन्
उत्क्रमितुमिच्छन् किमकरोदिति, उच्यते — यथा लोके सुहयः शोभनोऽश्वः
पड्वीशशङ्कून् पादबन्धनकीलान् परीक्षणाय आरूढेन कशया हतः सन् सङ्खिदेत्
समुत्खनेत् समुत्पाटयेत् , एवमितरान्वागादीन्प्राणान् समखिदत्
समुद्धृतवान् । ते प्राणाः सञ्चालिताः सन्तः स्वस्थाने
स्थातुमनुत्सहमानाः अभिसमेत्य मुख्यं प्राणं तमूचुः —
हे भगवन् एधि भव नः स्वामी, यस्मात् त्वं नः श्रेष्ठोऽसि ; मा च
अस्माद्देहादुत्क्रमीरिति ॥
</details>

<details open><summary>विश्वास-प्रस्तुतिः</summary>

अथ हैनं वागुवाच यदहं वसिष्ठोऽस्मि त्वं तद्वसिष्ठोऽसीत्यथ हैनं चक्षुरुवाच
यदहं प्रतिष्ठास्मि त्वं तत्प्रतिष्ठासीति ॥ १३ ॥
</details>

<details><summary>मूलम्</summary>

अथ हैनं वागुवाच यदहं वसिष्ठोऽस्मि त्वं तद्वसिष्ठोऽसीत्यथ हैनं चक्षुरुवाच
यदहं प्रतिष्ठास्मि त्वं तत्प्रतिष्ठासीति ॥ १३ ॥
</details>

<details open><summary>विश्वास-प्रस्तुतिः</summary>

अथ हैनं श्रोत्रमुवाच यदहं सम्पदस्मि त्वं तत्सम्पदसीत्यथ हैनं मन उवाच
यदहमायतनमस्मि त्वं तदायतनमसीति ॥ १४ ॥
</details>

<details><summary>मूलम्</summary>

अथ हैनं श्रोत्रमुवाच यदहं सम्पदस्मि त्वं तत्सम्पदसीत्यथ हैनं मन उवाच
यदहमायतनमस्मि त्वं तदायतनमसीति ॥ १४ ॥
</details>

<details><summary>शङ्करः</summary>

अथ हैनं वागादयः प्राणस्य श्रेष्ठत्वं कार्येण आपादयन्तः आहुः — बलिमिव
हरन्तो राज्ञे विशः । कथम् ? वाक् तावदुवाच — यदहं वसिष्ठोऽस्मि,
यदिति क्रियाविशेषणम् , यद्वसिष्ठत्वगुणास्मीत्यर्थः ; त्वं तद्वसिष्ठः
तेन वसिष्ठत्वगुणेन त्वं तद्वसिष्ठोऽसि तद्गुणस्त्वमित्यर्थः । अथवा
तच्छब्दोऽपि क्रियाविशेषणमेव । त्वत्कृतस्त्वदीयोऽसौ
वसिष्ठत्वगुणोऽज्ञानान्ममेति मया अभिमत इत्येतत् ।
तथोत्तरेषु योज्यं चक्षुःश्रोत्रमनःसु ॥
</details>

<details open><summary>विश्वास-प्रस्तुतिः</summary>

न वै वाचो न चक्षूंषि न श्रोत्राणि न मनांसीत्याचक्षते प्राणा
इत्येवाचक्षते प्राणो ह्येवैतानि सर्वाणि भवति ॥
१५ ॥
</details>

<details><summary>मूलम्</summary>

न वै वाचो न चक्षूंषि न श्रोत्राणि न मनांसीत्याचक्षते प्राणा
इत्येवाचक्षते प्राणो ह्येवैतानि सर्वाणि भवति ॥
१५ ॥
</details>

<details><summary>शङ्करः</summary>

श्रुतेरिदं वचः — युक्तमिदं वागादिभिर्मुख्यं प्राणं प्रत्यभिहितम् ;
यस्मान्न वै लोके वाचो न चक्षूंषि न श्रोत्राणि न मनांसीति
वागादीनि करणान्याचक्षते लौकिका आगमज्ञा वा ; किं तर्हि, प्राणा
इत्येव आचक्षते कथयन्ति ; यस्मात्प्राणो ह्येवैतानि सर्वाणि वागादीनि
करणजातानि भवति ; अतो मुख्यं प्राणं प्रत्यनुरूपमेव वागादिभिरुक्तमिति
प्रकरणार्थमुपसञ्जिहीर्षति ॥

ननु कथमिदं युक्तं चेतनावन्त इव पुरुषा अहंश्रेष्ठतायै विवदन्तः अन्योन्यं
स्पर्धेरन्निति ; न हि चक्षुरादीनां वाचं प्रत्याख्याय प्रत्येकं वदनं
सम्भवति ; तथा अपगमो देहात् पुनः प्रवेशो ब्रह्मगमनं
प्राणस्तुतिर्वोपपद्यते । तत्र
अग्न्यादिचेतनावद्देवताधिष्ठितत्वात् वागादीनां
चेतनावत्त्वं तावत् सिद्धमागमतः । तार्किकसमयविरोध इति चेत् देहे
एकस्मिन्ननेकचेतनावत्त्वे, न, ईश्वरस्य निमित्तकारणत्वाभ्युपगमात् । ये
तावदीश्वरमभ्युपगच्छन्ति तार्किकाः, ते
मनआदिकार्यकरणानामाध्यात्मिकानां
बाह्यानां च पृथिव्यादीनामीश्वराधिष्ठितानामेव नियमेन प्रवृत्तिमिच्छन्ति —
रथादिवत् । न च अस्माभिः अग्न्याद्याश्चेतनावत्योऽपि देवता अध्यात्मं
भोक्त्र्यः अभ्युपगम्यन्ते ; किं तर्हि, कार्यकरणवतीनां हि
तासां
प्राणैकदेवताभेदानामध्यात्माधिभूताधिदैवभेदकोटिविकल्पानामध्यक्षतामात्रेण
नियन्ता ईश्वरोऽभ्युपगम्यते । स ह्यकरणः, ‘अपाणिपादो जवनो ग्रहीता
पश्यत्यचक्षुः स शृणोत्यकर्णः’ (श्वे. उ. ३ । १९)
इत्यादिमन्त्रवर्णात् ; ‘हिरण्यगर्भं पश्यत जायमानम्’ (श्वे.
उ. ४ । १२) ‘हिरण्यगर्भं जनयामास पूर्वम्’ (श्वे. उ. ३ । ४) इत्यादि च
श्वेताश्वतरीयाः पठन्ति । भोक्ता कर्मफलसम्बन्धी देहे
तद्विलक्षणो जीव इति वक्ष्यामः । वागादीनां च इह
संवादः कल्पितः विदुषोऽन्वयव्यतिरेकाभ्यां
प्राणश्रेष्ठतानिर्धारणार्थम्—
यथा लोके पुरुषा अन्योन्यमात्मनः श्रेष्ठतायै विवदमानाः
कञ्चिद्गुणविशेषाभिज्ञं पृच्छन्ति
को नः श्रेष्ठो गुणैरिति ; तेनोक्ता ऐकैकश्येन अदः कार्यं
साधयितुमुद्यच्छत, येनादः कार्यं साध्यते, स वः
श्रेष्ठः — इत्युक्ताः तथैवोद्यच्छन्तः आत्मनोऽन्यस्य वा श्रेष्ठतां
निर्धारयन्ति — तथेमं संव्यवहारं वागादिषु कल्पितवती श्रुतिः —
कथं नाम विद्वान् वागादीनामेकैकस्याभावेऽपि जीवनं दृष्टं न तु
प्राणस्येति प्राणश्रेष्ठतां प्रतिपद्येतेति । तथा च
श्रुतिः कौषीतकिनाम् — ‘जीवति वागपेतो मूकान्हि पश्यामो जीवति
चक्षुरपेतोऽन्धान्हि पश्यामो जीवति श्रोत्रापेतो बधिरान्हि
पश्यामो जीवति मनोपेतो बालान्हि पश्यामो जीवति बाहुच्छिन्नो
जीवत्यूरुच्छिन्नः’ (शां. आ. ५ । ३) इत्याद्या ॥

इति प्रथमखण्डभाष्यम् ॥
</details>

