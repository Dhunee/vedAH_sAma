+++
title = "०३"

+++

<details><summary>शङ्करः</summary>

ब्रह्मादिस्तम्बपर्यन्ताः संसारगतयो वक्तव्याः वैराग्यहेतोर्मुमुक्षूणाम्
इत्यत आख्यायिका आरभ्यते —
</details>

<details open><summary>विश्वास-प्रस्तुतिः</summary>

श्वेतकेतुर्हारुणेयः पञ्चालानाꣳ समितिमेयाय तꣳ ह प्रवाहणो जैवलिरुवाच
कुमारानु त्वाशिषत्पितेत्यनु हि भगव इति ॥ १ ॥
</details>

<details><summary>मूलम्</summary>

श्वेतकेतुर्हारुणेयः पञ्चालानाꣳ समितिमेयाय तꣳ ह प्रवाहणो जैवलिरुवाच
कुमारानु त्वाशिषत्पितेत्यनु हि भगव इति ॥ १ ॥
</details>

<details><summary>शङ्करः</summary>

श्वेतकेतुर्नामतः, ह इति ऐतिह्यार्थः, अरुणस्यापत्यमारुणिः
तस्यापत्यमारुणेयः पञ्चालानां जनपदानां
समितिं सभाम् एयाय आजगाम । तमागतवन्तं ह प्रवाहणो नामतः
जीवलस्यापत्यं जैवलिः उवाच उक्तवान् — हे कुमार
अनु त्वा त्वाम् अशिषत् अन्वशिषत् पिता ? किमनुशिष्टस्त्वं
पित्रेत्यर्थः । इत्युक्तः स आह — अनु हि
अनुशिष्टोऽस्मि भगव इति सूचयन्नाह ॥

वेत्थ यदितोऽधि प्रजाः प्रयन्तीति न भगव इति वेत्थ यथा पुनरावर्तन्त३ इति न
भगव इति वेत्थ पथोर्देवयानस्य पितृयाणस्य च व्यावर्तना३ इति न भगव इति ॥ २
॥

तं ह उवाच — यद्यनुशिष्टोऽसि, वेत्थ यदितः अस्माल्लोकात् अधि ऊर्ध्वं
यत्प्रजाः प्रयन्ति यद्गच्छन्ति, तत्किं जानीषे इत्यर्थः । न
भगव इत्याह इतरः, न जानेऽहं तत् यत्पृच्छसि । एवं तर्हि, वेत्थ जानीषे
यथा येन प्रकारेण पुनरावर्तन्त इति । न भगव इति प्रत्याह । वेत्थ
पथोर्मार्गयोः सहप्रयाणयोर्देवयानस्य पितृयाणस्य च
व्यावर्तना व्यावर्तनमितरेतरवियोगस्थानं सह
गच्छतामित्यर्थः ॥
</details>

<details open><summary>विश्वास-प्रस्तुतिः</summary>

वेत्थ यथासौ लोको न सम्पूर्यत३ इति न भगव इति वेत्थ यथा पञ्चम्यामाहुतावापः
पुरुषवचसो भवन्तीति नैव भगव इति ॥ ३ ॥
</details>

<details><summary>मूलम्</summary>

वेत्थ यथासौ लोको न सम्पूर्यत३ इति न भगव इति वेत्थ यथा पञ्चम्यामाहुतावापः
पुरुषवचसो भवन्तीति नैव भगव इति ॥ ३ ॥
</details>

<details><summary>शङ्करः</summary>

वेत्थ यथा असौ लोकः पितृसम्बन्धी — यं प्राप्य पुनरावर्तन्ते, बहुभिः
प्रयद्भिरपि येन कारणेन न सम्पूर्यते इति । न भगव इति
प्रत्याह । वेत्थ यथा येन क्रमेण पञ्चम्यां
पञ्चसङ्ख्याकायामाहुतौ हुतायाम्
आहुतिनिर्वृत्ता आहुतिसाधनाश्च आपः पुरुषवचसः
पुरुष इत्येवं वचोऽभिधानं यासां हूयमानानां क्रमेण षष्ठाहुतिभूतानां ताः
पुरुषवचसः पुरुषशब्दवाच्या भवन्ति पुरुषाख्यां लभन्त इत्यर्थः ।
इत्युक्तो नैव भगव इत्याह ; नैवाहमत्र किञ्चन
जानामीत्यर्थः ॥
</details>

<details open><summary>विश्वास-प्रस्तुतिः</summary>

अथानु किमनुशिष्टोऽवोचथा यो हीमानि न विद्यात्कथꣳ सोऽनुशिष्टो ब्रुवीतेति स
हायस्तः पितुरर्धमेयाय तꣳ होवाचाननुशिष्य वाव किल मा भगवान्ब्रवीदनु
त्वाशिषमिति ॥ ४ ॥
</details>

<details><summary>मूलम्</summary>

अथानु किमनुशिष्टोऽवोचथा यो हीमानि न विद्यात्कथꣳ सोऽनुशिष्टो ब्रुवीतेति स
हायस्तः पितुरर्धमेयाय तꣳ होवाचाननुशिष्य वाव किल मा भगवान्ब्रवीदनु
त्वाशिषमिति ॥ ४ ॥
</details>

<details><summary>शङ्करः</summary>

अथ एवमज्ञः सन् किमनु कस्मात्त्वम् अनुशिष्टोऽस्मीति — अवोचथा उक्तवानसि ;
यो हि इमानि मया पृष्टान्यर्थजातानि न विद्यात् न विजानीयात् , कथं स
विद्वत्सु अनुशिष्टोऽस्मीति ब्रुवीत । इत्येवं स श्वेतकेतुः राज्ञा
आयस्तः आयासितः सन् पितुरर्धं स्थानम् एयाय आगतवान् , तं च पितरमुवाच —
अननुशिष्य अनुशासनमकृत्वैव मा मां किल भगवान् समावर्तनकालेऽब्रवीत्
उक्तवान् अनु त्वाशिषम् अन्वशिषं त्वामिति ॥
</details>

<details open><summary>विश्वास-प्रस्तुतिः</summary>

पञ्च मा राजन्यबन्धुः प्रश्नानप्राक्षीत्तेषां नैकञ्चनाशकं विवक्तुमिति स
होवाच यथा मा त्वं तदैतानवदो यथाहमेषां नैकञ्चन वेद यद्यहमिमानवेदिष्यं
कथं ते नावक्ष्यमिति ॥ ५ ॥
</details>

<details><summary>मूलम्</summary>

पञ्च मा राजन्यबन्धुः प्रश्नानप्राक्षीत्तेषां नैकञ्चनाशकं विवक्तुमिति स
होवाच यथा मा त्वं तदैतानवदो यथाहमेषां नैकञ्चन वेद यद्यहमिमानवेदिष्यं
कथं ते नावक्ष्यमिति ॥ ५ ॥
</details>

<details open><summary>विश्वास-प्रस्तुतिः</summary>

स ह गौतमो राज्ञोऽर्धमेयाय तस्मै ह प्राप्तायार्हां चकार स ह प्रातः सभाग
उदेयाय तं होवाच मानुषस्य भगवन्गौतम वित्तस्य वरं वृणीथा इति स होवाच
तवैव राजन्मानुषं वित्तं यामेव कुमारस्यान्ते वाचमभाषथास्तामेव मे
ब्रूहीति स ह कृच्छ्री बभूव ॥ ६ ॥
</details>

<details><summary>मूलम्</summary>

स ह गौतमो राज्ञोऽर्धमेयाय तस्मै ह प्राप्तायार्हां चकार स ह प्रातः सभाग
उदेयाय तं होवाच मानुषस्य भगवन्गौतम वित्तस्य वरं वृणीथा इति स होवाच
तवैव राजन्मानुषं वित्तं यामेव कुमारस्यान्ते वाचमभाषथास्तामेव मे
ब्रूहीति स ह कृच्छ्री बभूव ॥ ६ ॥
</details>

<details><summary>शङ्करः</summary>

यतः पञ्च पञ्चसङ्ख्याकान्प्रश्नान् राजन्यबन्धुः राजन्या बन्धवोऽस्येति
राजन्यबन्धुः स्वयं दुर्वृत्त इत्यर्थः, अप्राक्षीत् पृष्टवान् ।
तेषां प्रश्नानां नैकञ्चन एकमपि नाशकं न शक्तवानहं विवक्तुं
विशेषेणार्थतो निर्णेतुमित्यर्थः । स ह उवाच पिता —
यथा मा मां वत्स त्वं तदा आगतमात्र एव एतान्प्रश्नान् अवद उक्तवानसि —
तेषां नैकञ्चन अशकं विवक्तुमिति, तथा मां जानीहि, त्वदीयाज्ञानेन
लिङ्गेन मम तद्विषयमज्ञानं जानीहीत्यर्थः । कथम् । यथा अहमेषां
प्रश्नानाम् एकं चन एकमपि न वेद न जाने इति — यथा त्वमेवाङ्ग
एतान्प्रश्नान् न जानीषे, तथा अहमपि एतान्न जाने इत्यर्थः ।
अतो मय्यन्यथाभावो न कर्तव्यः । कुत एतदेवम् । यतो न जाने ;
यद्यहमिमान्प्रश्नान् अवेदिष्यं विदितवानास्मि, कथं ते
तुभ्यं प्रियाय पुत्राय समावर्तनकाले पुरा नावक्ष्यं नोक्तवानस्मि —
इत्युक्त्वा स ह गौतमः गोत्रतः राज्ञः जैवलेः अर्धं स्थानम् एयाय
गतवान् । तस्मै ह गौतमाय प्राप्ताय अर्हाम् अर्हणां चकार कृतवान् ।
स च गौतमः कृतातिथ्यः उषित्वा परेद्युः प्रातःकाले सभागे सभां गते राज्ञि
उदेयाय । भजनं भागः पूजा सेवा सह भागेन वर्तमानो वा सभागः
पूज्यमानोऽन्यैः स्वयं गोतमः उदेयाय
राजानमुद्गतवान् । तं होवाच गौतमं राजा — मानुषस्य
भगवन्गौतम मनुष्यसम्बन्धिनो वित्तस्य ग्रामादेः वरं वरणीयं कामं वृणीथाः
प्रार्थयेथाः । स ह उवाच गौतमः — तवैव तिष्ठतु राजन् मानुषं वित्तम्
; यामेव कुमारस्य मम पुत्रस्य अन्ते समीपे वाचं पञ्चप्रश्नलक्षणाम् अभाषथाः
उक्तवानसि, तामेव वाचं मे मह्यं ब्रूहि कथय — इत्युक्तो गौतमेन राजा स ह
कृच्छ्री दुःखी बभूव — कथं त्विदमिति ॥
</details>

<details open><summary>विश्वास-प्रस्तुतिः</summary>

तं ह चिरं वसेत्याज्ञापयाञ्चकार तं होवाच यथा मा त्वं गौतमावदो यथेयं न
प्राक्त्वत्तः पुरा विद्या ब्राह्मणान्गच्छति तस्मादु सर्वेषु
लोकेषु क्षत्रस्यैव प्रशासनमभूदिति तस्मै होवाच ॥ ७ ॥
</details>

<details><summary>मूलम्</summary>

तं ह चिरं वसेत्याज्ञापयाञ्चकार तं होवाच यथा मा त्वं गौतमावदो यथेयं न
प्राक्त्वत्तः पुरा विद्या ब्राह्मणान्गच्छति तस्मादु सर्वेषु
लोकेषु क्षत्रस्यैव प्रशासनमभूदिति तस्मै होवाच ॥ ७ ॥
</details>

<details><summary>शङ्करः</summary>

स ह कृच्छ्रीभूतः अप्रत्याख्येयं ब्राह्मणं मन्वानः न्यायेन विद्या
वक्तव्येति मत्वा तं ह गौतमं चिरं दीर्घकालं वस —
इत्येवमाज्ञापयाञ्चकार आज्ञप्तवान् । यत्पूर्वं
प्रख्यातवान् राजा विद्याम् , यच्च पश्चाच्चिरं
वसेत्याज्ञप्तवान् , तन्निमित्तं ब्राह्मणं क्षमापयति
हेतुवचनोक्त्या । तं ह उवाच राजा — सर्वविद्यो ब्राह्मणोऽपि सन् यथा
येन प्रकारेण मा मां हे गौतम अवदः त्वम् — तामेव विद्यालक्षणां वाचं मे
ब्रूहि — इत्यज्ञानात् , तेन त्वं जानीहि । तत्रास्ति वक्तव्यम् — यथा
येन प्रकारेण इयं विद्या प्राक् त्वत्तो ब्राह्मणान् न गच्छति न गतवती, न
च ब्राह्मणा अनया विद्यया अनुशासितवन्तः, तथा एतत्प्रसिद्धं लोके यतः,
तस्मादु पुरा पूर्वं सर्वेषु लोकेषु क्षत्त्रस्यैव
क्षत्त्रजातेरेव अनया विद्यया प्रशासनं
प्रशास्तृत्वं शिष्याणामभूत् बभूव ; क्षत्त्रियपरम्परयैवेयं
विद्या एतावन्तं कालमागता ; तथाप्यहेतां तुभ्यं वक्ष्यामि ;
त्वत्सम्प्रदानादूर्ध्वं ब्राह्मणान्गमिष्यति ;
अतो मया यदुक्तम् , तत्क्षन्तुमर्हसीत्युक्त्वा तस्मै ह उवाच विद्यां
राजा ॥

इति तृतीयखण्डभाष्यम् ॥
</details>