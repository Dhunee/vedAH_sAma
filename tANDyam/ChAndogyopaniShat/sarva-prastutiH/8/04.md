+++
title = "०४"

+++

<details open><summary>विश्वास-प्रस्तुतिः</summary>

अथ य आत्मा स सेतुर्विधृतिरेषां लोकानामसम्भेदाय नैतꣳ सेतुमहोरात्रे तरतो न
जरा न मृत्युर्न शोको न सुकृतं न दुष्कृतꣳ सर्वे पाप्मानोऽतो
निवर्तन्तेऽपहतपाप्मा ह्येष ब्रह्मलोकः ॥ १ ॥
</details>

<details><summary>मूलम्</summary>

अथ य आत्मा स सेतुर्विधृतिरेषां लोकानामसम्भेदाय नैतꣳ सेतुमहोरात्रे तरतो न
जरा न मृत्युर्न शोको न सुकृतं न दुष्कृतꣳ सर्वे पाप्मानोऽतो
निवर्तन्तेऽपहतपाप्मा ह्येष ब्रह्मलोकः ॥ १ ॥
</details>

<details><summary>शङ्करः</summary>

अथ य आत्मेति । उक्तलक्षणो यः सम्प्रसादः, तस्य स्वरूपं
वक्ष्यमाणैरुक्तैरनुक्तैश्च गुणैः
पुनः स्तूयते, ब्रह्मचर्यसाधनसम्बन्धार्थम् । य एषः यथोक्तलक्षणः
आत्मा, स सेतुरिव सेतुः । विधृतिः विधरणः । अनेन हि सर्वं
जगद्वर्णाश्रमादिक्रियाकारकफलादिभेदनियमैः कर्तुरनुरूपं
विदधता विधृतम् । अध्रियमाणं हि ईश्वरेणेदं विश्वं विनश्येद्यतः,
तस्मात्स सेतुः विधृतिः । किमर्थं स सेतुरिति, आह — एषां भूरादीनां लोकानां
कर्तृकर्मफलाश्रयाणाम् असम्भेदाय अविदारणाय अविनाशायेत्येतत् ।
किंविशिष्टश्चासौ सेतुरिति, आह — नैतम् ,
सेतुमात्मानमहोरात्रे सर्वस्य जनिमतः परिच्छेदके सती
नैतं तरतः । यथा अन्ये संसारिणः कालेन अहोरात्रादिलक्षणेन
परिच्छेद्या, न तथा अयं काल परिच्छेद्य इत्यभिप्रायः,
‘यस्मादर्वाक्संवत्सरोऽहोभिः परिवर्तते’ (छा. उ. ६ । ८ । ७) इति
श्रुत्यन्तरात् । अत एव एनं न जरा तरति न प्राप्नोति । तथा न
मृत्युः न शोकः न सुकृतं न दुष्कृतम् , सुकृतदुष्कृते धर्माधर्मौ ।
प्राप्तिरत्र तरणशब्देन अभिप्रेता, नातिक्रमणम् । कारणं हि आत्मा । न शक्यं
हि कारणातिक्रमणं कर्तुं कार्येण । अहोरात्रादि च सर्वं सतः कार्यम् ।
अन्येन हि अन्यस्य प्राप्तिः अतिक्रमणं वा क्रियेत, न तु तेनैव
तस्य । न हि घटेन मृत्प्राप्यते अतिक्रम्यते वा । यद्यपि पूर्वम् ‘य
आत्मापहतपाप्मा’ (छा. उ. ८ । ७ । १) इत्यादिना पाप्मादिप्रतिषेध उक्त
एव, तथापिहायं विशेषः — न तरतीति प्राप्तिविषयत्वं प्रतिषिध्यते । तत्र
अविशेषेण जराद्यभावमात्रमुक्तम् । अहोरात्राद्या उक्ता अनुक्ताश्च
अन्ये सर्वे पाप्मानः उच्यन्ते ; अतः अस्मादात्मनः सेतोः निवर्तन्ते
अप्राप्यैवेत्यर्थः । अपहतपाप्मा हि एष ब्रह्मैव लोकः ब्रह्मलोकः
उक्तः ॥
</details>

<details open><summary>विश्वास-प्रस्तुतिः</summary>

तस्माद्वा एतꣳ सेतुं तीर्त्वान्धः सन्ननन्धो भवति विद्धः सन्नविद्धो
भवत्युपतापी सन्ननुपतापी भवति तस्माद्वा एतꣳ सेतुं
तीर्त्वापि नक्तमहरेवाभिनिष्पद्यते सकृद्विभातो
ह्येवैष ब्रह्मलोकः ॥ २ ॥
</details>

<details><summary>मूलम्</summary>

तस्माद्वा एतꣳ सेतुं तीर्त्वान्धः सन्ननन्धो भवति विद्धः सन्नविद्धो
भवत्युपतापी सन्ननुपतापी भवति तस्माद्वा एतꣳ सेतुं
तीर्त्वापि नक्तमहरेवाभिनिष्पद्यते सकृद्विभातो
ह्येवैष ब्रह्मलोकः ॥ २ ॥
</details>

<details><summary>शङ्करः</summary>

यस्माच्च पाप्मकार्यमान्ध्यादि शरीरवतः स्यात् न त्वशरीरस्य, तस्माद्वा
एतमात्मानं सेतुं तीर्त्वा प्राप्य अनन्धो भवति देहवत्त्वे
पूर्वमन्धोऽपि सन् । तथा विद्धः सन् देहवत्त्वे स
देहवियोगे सेतुं प्राप्य अविद्धो भवति । तथोपतापी
रोगाद्युपतापवान्सन् अनुपतापी भवति । किञ्च यस्मादहोरात्रे न
स्तः सेतौ, तस्माद्वा एतं सेतुं तीर्त्वा प्राप्य नक्तमपि तमोरूपं
रात्रिरपि सर्वमहरेवाभिनिष्पद्यते ;
विज्ञप्त्यात्मज्योतिःस्वरूपमहरिवाहः
सदैकरूपं विदुषः सम्पद्यत इत्यर्थः । सकृद्विभातः सदा विभातः सदैकरूपः
स्वेन रूपेण एष ब्रह्मलोकः ॥
</details>

<details open><summary>विश्वास-प्रस्तुतिः</summary>

तद्य एवैतं ब्रह्मलोकं ब्रह्मचर्येणानुविन्दन्ति तेषामेवैष
ब्रह्मलोकस्तेषाꣳ सर्वेषु लोकेषु कामचारो
भवति ॥ ३ ॥
</details>

<details><summary>मूलम्</summary>

तद्य एवैतं ब्रह्मलोकं ब्रह्मचर्येणानुविन्दन्ति तेषामेवैष
ब्रह्मलोकस्तेषाꣳ सर्वेषु लोकेषु कामचारो
भवति ॥ ३ ॥
</details>

<details><summary>शङ्करः</summary>

तत् तत्रैवं सति एवं यथोक्तं ब्रह्मलोकं ब्रह्मचर्येण
स्त्रीविषयतृष्णात्यागेन
शास्त्राचार्योपदेशमनुविन्दन्ति स्वात्मसंवेद्यतामापादयन्ति
ये, तेषामेव ब्रह्मचर्यसाधनवतां ब्रह्मविदाम् एष ब्रह्मलोकः, नान्येषां
स्त्रीविषयसम्पर्कजाततृष्णानां ब्रह्मविदामपीत्यर्थः । तेषां सर्वेषु
लोकेषु कामचारो भवतीत्युक्तार्थम् । तस्मात्परमम् एतत्साधनं
ब्रह्मचर्यं ब्रह्मविदामित्यभिप्रायः ॥

इति चतुर्थखण्डभाष्यम् ॥
</details>