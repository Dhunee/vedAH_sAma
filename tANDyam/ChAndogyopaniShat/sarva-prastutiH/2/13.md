+++
title = "१३"

+++

<details open><summary>विश्वास-प्रस्तुतिः</summary>

उपमन्त्रयते - स हिङ्कारो,  
ज्ञपयते - स प्रस्तावः,  
स्त्रिया सह शेते - स उद्गीथः,  
प्रति स्त्रीं सह शेते - स प्रतिहारः,  
कालं गच्छति - तन् निधनं,  
पारं गच्छति - तन् निधनम्।  
एतद्वामदेव्यं मिथुने प्रोतम् ॥ १ ॥
</details>

<details><summary>मूलम्</summary>

उपमन्त्रयते स हिङ्कारो ज्ञपयते स प्रस्तावः स्त्रिया सह शेते स उद्गीथः
प्रति स्त्रीं सह शेते स प्रतिहारः कालं गच्छति तन्निधनं पारं गच्छति
तन्निधनमेतद्वामदेव्यं मिथुने प्रोतम् ॥ १ ॥
</details>

<details><summary>शङ्करः</summary>

**उपमन्त्रयते** सङ्केतं करोति, प्राथम्यात् **स हिङ्कारः** ।  
**ज्ञपयते** तोषयति, **स प्रस्तावः** ।  
**सहशयनम्** एक-पर्यङ्क-गमनम् , **स उद्गीथः**, श्रैष्ठ्यात् ।  
**प्रति स्त्रीं शयनं** स्त्रिया अभिमुखीभावः, **स प्रतिहारः** ।  
**कालं गच्छति मैथुनेन**, पारं समाप्तिं गच्छति **तन् निधनम्** ; 
**एतद्वामदेव्यं मिथुने प्रोतम्** , वाय्व्-अम्बु-मिथुन-सम्बन्धात् ॥
</details>

<details open><summary>विश्वास-प्रस्तुतिः</summary>

स य एवम् एतद् वामदेव्यं  
मिथुने प्रोतं वेद,  
मिथुनी भवति।  
मिथुनान् मिथुनात् प्रजायते।  
सर्वम् आयुर् एति,  
ज्योग् जीवति,  
महान् प्रजया, पशुभिर् भवति,  
महान् कीर्त्या।  
न काञ्चन +++(मैथुन-काङ्क्षिणीं)+++ परिहरेत् - तद् +++(वामदेव्य-सामोपासनाङ्ग-)+++व्रतम् ॥ २ ॥
</details>

<details><summary>मूलम्</summary>

स य एवमेतद्वामदेव्यं मिथुने प्रोतं वेद मिथुनी भवति
मिथुनान्मिथुनात्प्रजायते
सर्वमायुरेति ज्योग्जीवति महान्प्रजया पशुभिर्भवति महान्कीर्त्या न
काञ्चन परिहरेत्तद्व्रतम् ॥ २ ॥
</details>

<details><summary>शङ्करः</summary>

**स य** इत्यादि पूर्ववत् ।  
**मिथुनीभवति** अविधुरो भवतीत्य् अर्थः ।  
**मिथुनान् मिथुनात् प्रजायते** इति +अमोघ-रेतस्त्वम् उच्यते ।  
**न काञ्चन**, काञ्चिदपि स्त्रियं स्वात्म-तल्प-प्राप्तां न **परिहरेत्** समागमार्थिनीम् ,   
वामदेव्य-सामोपासनाङ्गत्वेन विधानात् ।  
एतस्माद् अन्यत्र प्रतिषेध-स्मृतयः ।
वचन-प्रामाण्याच् च धर्मावगतेर्,  
न प्रतिषेध-शास्त्रेणास्य विरोधः ॥

इति त्रयोदशखण्डभाष्यम् ॥
</details>

