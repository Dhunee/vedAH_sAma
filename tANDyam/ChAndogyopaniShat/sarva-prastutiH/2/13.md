+++
title = "१३"

+++

<details open><summary>विश्वास-प्रस्तुतिः</summary>

उपमन्त्रयते स हिङ्कारो ज्ञपयते स प्रस्तावः स्त्रिया सह शेते स उद्गीथः
प्रति स्त्रीं सह शेते स प्रतिहारः कालं गच्छति तन्निधनं पारं गच्छति
तन्निधनमेतद्वामदेव्यं मिथुने प्रोतम् ॥ १ ॥
</details>

<details><summary>मूलम्</summary>

उपमन्त्रयते स हिङ्कारो ज्ञपयते स प्रस्तावः स्त्रिया सह शेते स उद्गीथः
प्रति स्त्रीं सह शेते स प्रतिहारः कालं गच्छति तन्निधनं पारं गच्छति
तन्निधनमेतद्वामदेव्यं मिथुने प्रोतम् ॥ १ ॥
</details>

<details><summary>शङ्करः</summary>

उपमन्त्रयते सङ्केतं करोति, प्राथम्यात् स हिङ्कारः । ज्ञपयते तोषयति, स
प्रस्तावः । सहशयनम् एकपर्यङ्कगमनम् , स उद्गीथः, श्रैष्ठ्यात् ।
प्रति स्त्रीं शयनं स्त्रिया अभिमुखीभावः, स प्रतिहारः । कालं
गच्छति मैथुनेन, पारं समाप्तिं गच्छति तन्निधनम् ; एतद्वामदेव्यं
मिथुने प्रोतम् , वाय्वम्बुमिथुनसम्बन्धात् ॥
</details>

<details open><summary>विश्वास-प्रस्तुतिः</summary>

स य एवमेतद्वामदेव्यं मिथुने प्रोतं वेद मिथुनी भवति
मिथुनान्मिथुनात्प्रजायते
सर्वमायुरेति ज्योग्जीवति महान्प्रजया पशुभिर्भवति महान्कीर्त्या न
काञ्चन परिहरेत्तद्व्रतम् ॥ २ ॥
</details>

<details><summary>मूलम्</summary>

स य एवमेतद्वामदेव्यं मिथुने प्रोतं वेद मिथुनी भवति
मिथुनान्मिथुनात्प्रजायते
सर्वमायुरेति ज्योग्जीवति महान्प्रजया पशुभिर्भवति महान्कीर्त्या न
काञ्चन परिहरेत्तद्व्रतम् ॥ २ ॥
</details>

<details><summary>शङ्करः</summary>

स य इत्यादि पूर्ववत् । मिथुनीभवति अविधुरो भवतीत्यर्थः ।
मिथुनान्मिथुनात्प्रजायते इति
अमोघरेतस्त्वमुच्यते । न काञ्चन, काञ्चिदपि स्त्रियं
स्वात्मतल्पप्राप्तां न परिहरेत् समागमार्थिनीम् ,
वामदेव्यसामोपासनाङ्गत्वेन
विधानात् । एतस्मादन्यत्र प्रतिषेधस्मृतयः ।
वचनप्रामाण्याच्च धर्मावगतेर्न
प्रतिषेधशास्त्रेणास्य विरोधः ॥

इति त्रयोदशखण्डभाष्यम् ॥
</details>

