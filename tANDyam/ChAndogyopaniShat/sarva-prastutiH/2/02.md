+++
title = "०२"

+++

<details open><summary>विश्वास-प्रस्तुतिः</summary>

लोकेषु पञ्चविधꣳ सामोपासीत पृथिवी हिङ्कारः । अग्निः
प्रस्तावोऽन्तरिक्षमुद्गीथ
आदित्यः प्रतिहारो द्यौर्निधनमित्यूर्ध्वेषु ॥ १ ॥
</details>

<details><summary>मूलम्</summary>

लोकेषु पञ्चविधꣳ सामोपासीत पृथिवी हिङ्कारः । अग्निः
प्रस्तावोऽन्तरिक्षमुद्गीथ
आदित्यः प्रतिहारो द्यौर्निधनमित्यूर्ध्वेषु ॥ १ ॥
</details>

<details><summary>शङ्करः</summary>

कानि पुनस्तानि साधुदृष्टिविशिष्टानि समस्तानि सामान्युपास्यानीति, इमानि
तान्युच्यन्ते — लोकेषु पञ्चविधम् इत्यादीनि । ननु लोकादिदृष्ट्या
तान्युपास्यानि साधुदृष्ट्या च इति विरुद्धम् ; न, साध्वर्थस्य
लोकादिकार्येषुकारणस्यानुगतत्वात् — मृदादिवद्धटादिविकारेषु ।
साधुशब्दवाच्योऽर्थो धर्मो ब्रह्म वा सर्वथापि
लोकादिकार्येष्वनुगतम् । अतः यथा यत्र घटादिदृष्टिः
मृदादिदृष्ट्यनुगतैव सा, तथा साधुदृष्ट्यनुगतैव लोकादिदृष्टिः —
धर्मादिकार्यत्वाल्लोकादीनाम् । यद्यपि कारणत्वमविशिष्टं
ब्रह्मधर्मयोः, तथापि धर्म एव साधुशब्दवाच्य इति युक्तम् ,
साधुकारी साधुर्भवति इति धर्मविषये साधुशब्दप्रयोगात् । ननु लोकादिकार्येषु
कारणस्यानुगतत्वादर्थप्राप्तैव तद्दृष्टिरिति ‘साधु सामेत्युपास्ते’ (छा.
उ. २ । १ । ४) इति न वक्तव्यम् ; न, शास्त्रगम्यत्वात्तद्दृष्टेः ;
सर्वत्र हि शास्त्रप्रापिता एव धर्मा उपास्याः, न विद्यमाना
अप्यशास्त्रीयाः ॥

लोकेषु पृथिव्यादिषु पञ्चविधं पञ्चभक्तिभेदेन पञ्चप्रकारं साधु समस्तं
सामोपासीत । कथम् ? पृथिवी हिङ्कारः । लोकेष्विति या सप्तमी, तां
प्रथमात्वेन विपरिणमय्य पृथिवीदृष्ट्या हिङ्कारे पृथिवी हिङ्कार
इत्युपासीत । व्यत्यस्य वा सप्तमीश्रुतिं लोकविषयां
हिङ्कारादिषु पृथिव्यादिदृष्टिं कृत्वोपासीत । तत्र पृथिवी हिङ्कारः,
प्राथम्यसामान्यात् । अग्निः प्रस्तावः । अग्नौ हि कर्माणि
प्रस्तूयन्ते । प्रस्तावश्च भक्तिः ।
अन्तरिक्षमुद्गीथः । अन्तरिक्षं हि गगनम् ।
गकारविशिष्टश्चोद्गीथः । आदित्यः प्रतिहारः,
प्रतिप्राण्यभिमुखत्वान्मां प्रति
मां प्रतीति । द्यौर्निधनम् । दिवि निधीयन्ते हि इतो गता
इत्यूर्ध्वेषूर्ध्वगतेषु लोकदृष्ट्या
सामोपासनम् ॥
</details>

<details open><summary>विश्वास-प्रस्तुतिः</summary>

अथावृत्तेषु द्यौर्हिङ्कार आदित्यः प्रस्तावोऽन्तरिक्षमुद्गीथोऽग्निः
प्रतिहारः पृथिवी निधनम् ॥ २ ॥
</details>

<details><summary>मूलम्</summary>

अथावृत्तेषु द्यौर्हिङ्कार आदित्यः प्रस्तावोऽन्तरिक्षमुद्गीथोऽग्निः
प्रतिहारः पृथिवी निधनम् ॥ २ ॥
</details>

<details><summary>शङ्करः</summary>

अथ आवृत्तेषु अवाङ्मुखेषु पञ्चविधमुच्यते सामोपासनम् । गत्यागतिविशिष्टा हि
लोकाः । यथा ते, तथादृष्ट्यैव सामोपासनं विधीयते यतः, अत आवृत्तेषु
लोकेषु । द्यौर्हिङ्कारः, प्राथम्यात् । आदित्यः प्रस्तावः,
उदिते ह्यादित्ये प्रस्तूयन्ते कर्माणि प्राणिनाम् । अन्तरिक्षमुद्गीथः
पूर्ववत् । अग्निः प्रतिहारः, प्राणिभिः प्रतिहरणादग्नेः । पृथिवी
निधनम् , तत आगतानामिह निधनात् ॥
</details>

<details open><summary>विश्वास-प्रस्तुतिः</summary>

कल्पन्ते हास्मै लोका ऊर्ध्वाश्चावृत्ताश्च य एतदेवं विद्वांल्लोकेषु
पञ्चविधं सामोपास्ते ॥ ३ ॥
</details>

<details><summary>मूलम्</summary>

कल्पन्ते हास्मै लोका ऊर्ध्वाश्चावृत्ताश्च य एतदेवं विद्वांल्लोकेषु
पञ्चविधं सामोपास्ते ॥ ३ ॥
</details>

<details><summary>शङ्करः</summary>

उपासनफलं — कल्पन्ते समर्था भवन्ति ह अस्मै लोका ऊर्ध्वाश्च आवृत्ताश्च,
गत्यागतिविशिष्टा भोग्यत्वेन व्यवतिष्ठन्त इत्यर्थः । य एतदेवं
विद्वान् लोकेषु पञ्चविधं समस्तं साधु सामेत्युपास्ते इति
सर्वत्र योजना पञ्चविधे सप्तविधे च ॥

इति द्वितीयखण्डभाष्यम् ॥
</details>

