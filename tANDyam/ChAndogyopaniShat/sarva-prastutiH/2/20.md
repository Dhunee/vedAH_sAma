+++
title = "२०"

+++

<details open><summary>विश्वास-प्रस्तुतिः</summary>

अग्निर्हिङ्कारो वायुः प्रस्ताव आदित्य उद्गीथो नक्षत्राणि
प्रतिहारश्चन्द्रमा निधनमेतद्राजनं
देवतासु प्रोतम् ॥ १ ॥
</details>

<details><summary>मूलम्</summary>

अग्निर्हिङ्कारो वायुः प्रस्ताव आदित्य उद्गीथो नक्षत्राणि
प्रतिहारश्चन्द्रमा निधनमेतद्राजनं
देवतासु प्रोतम् ॥ १ ॥
</details>

<details><summary>शङ्करः</summary>

अग्निः हिङ्कारः, प्रथमस्थानत्वात् । वायुः प्रस्तावः,
आनन्तर्यसामान्यात् । आदित्यः
उद्गीथः, श्रैष्ठ्यात् । नक्षत्राणि प्रतिहारः, प्रतिहृतत्वात् ।
चन्द्रमा निधनम् , कर्मिणां तन्निधनात् । एतद्राजनं देवतासु प्रोतम् ,
देवतानां दीप्तिमत्त्वात् ॥
</details>

<details open><summary>विश्वास-प्रस्तुतिः</summary>

स य एवमेतद्राजनं देवतासु प्रोतं वेदैतासामेव देवतानाꣳ सलोकताꣳ
सार्ष्टितांꣳसायुज्यं गच्छति सर्वमायुरेति
ज्योग्जीवति महान्प्रजया पशुभिर्भवति महान्कीर्त्या
ब्राह्मणान्न निन्देत्तद्व्रतम् ॥ २ ॥
</details>

<details><summary>मूलम्</summary>

स य एवमेतद्राजनं देवतासु प्रोतं वेदैतासामेव देवतानाꣳ सलोकताꣳ
सार्ष्टितांꣳसायुज्यं गच्छति सर्वमायुरेति
ज्योग्जीवति महान्प्रजया पशुभिर्भवति महान्कीर्त्या
ब्राह्मणान्न निन्देत्तद्व्रतम् ॥ २ ॥
</details>

<details><summary>शङ्करः</summary>

विद्वत्फलम् — एतासामेवाग्न्यादीनां देवतानां सलोकतां समानलोकतां
सार्ष्टितां समानर्द्धित्वं सायुज्यं सयुग्भावम्
एकदेहदेहित्वमित्येतत् , वा - शब्दोऽत्र लुप्तो द्रष्टव्यः ;
सलोकतां वा इत्यादि ; भावनाविशेषतः फलविशेषोपपत्तेः । गच्छति
प्राप्नोति ; समुच्चयानुपपत्तेश्च । ब्राह्मणान् न
निन्देत् , तद्व्रतम् । ‘एते वै देवाः प्रत्यक्षं यद्ब्राह्मणाः’ (
? ) इति श्रुतेः ब्राह्मणनिन्दा देवतानिन्दैवेति ॥

इति विंशखण्डभाष्यम् ॥
</details>

