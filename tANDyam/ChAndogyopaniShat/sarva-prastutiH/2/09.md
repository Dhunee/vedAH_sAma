+++
title = "०९"

+++

<details open><summary>विश्वास-प्रस्तुतिः</summary>

अथ खल्वमुमादित्यꣳ सप्तविधꣳ सामोपासीत सर्वदा समस्तेन साम मां प्रति मां
प्रतीति सर्वेण समस्तेन साम ॥ १ ॥
</details>

<details><summary>मूलम्</summary>

अथ खल्वमुमादित्यꣳ सप्तविधꣳ सामोपासीत सर्वदा समस्तेन साम मां प्रति मां
प्रतीति सर्वेण समस्तेन साम ॥ १ ॥
</details>

<details><summary>शङ्करः</summary>

अवयवमात्रे साम्न्यादित्यदृष्टिः पञ्चविधेषूक्ता प्रथमे चाध्याये । अथ
इदानीं खलु अमुमादित्यं समस्ते साम्न्यवयवविभागशोऽध्यस्य
सप्तविधं सामोपासीत । कथं पुनः सामत्वमादित्यस्येति,
उच्यते — उद्गीथत्वे हेतुवदादित्यस्य सामत्वे हेतुः । कोऽसौ ?
सर्वदा समः वृद्धिक्षयाभावात् ; तेन हेतुना साम आदित्यः । मां प्रति मां
प्रतीति तुल्यां बुद्धिमुत्पादयति ; अतः सर्वेण समः ; अतः साम,
समत्वादित्यर्थः । उद्गीथभक्तिसामान्यवचनादेव
लोकादिषूक्तसामान्यात् हिङ्कारादित्वं गम्यत इति
हिङ्कारादित्वे कारणं नोक्तम् । सामत्वे पुनः सवितुरनुक्तं
कारणं न सुबोधमिति समत्वमुक्तम् ॥
</details>

<details open><summary>विश्वास-प्रस्तुतिः</summary>

तस्मिन्निमानि सर्वाणि भूतान्यन्वायत्तानीति विद्यात्तस्य यत्पुरोदयात्स
हिङ्कारस्तदस्य पशवोऽन्वायत्तास्तस्मात्ते हिं कुर्वन्ति
हिङ्कारभाजिनो ह्येतस्य साम्नः ॥ २ ॥
</details>

<details><summary>मूलम्</summary>

तस्मिन्निमानि सर्वाणि भूतान्यन्वायत्तानीति विद्यात्तस्य यत्पुरोदयात्स
हिङ्कारस्तदस्य पशवोऽन्वायत्तास्तस्मात्ते हिं कुर्वन्ति
हिङ्कारभाजिनो ह्येतस्य साम्नः ॥ २ ॥
</details>

<details><summary>शङ्करः</summary>

तस्मिन् आदित्ये अवयवविभागशः इमानि वक्ष्यमाणानि सर्वाणि भूतानि
अन्वायत्तानि अनुगतान्यादित्यमुपजीव्यत्वेन इति
विद्यात् । कथम् ? तस्य आदित्यस्य यत्पुरोदयात् धर्मरूपम् , स
हिङ्कारः भक्तिः ; तत्रेदं सामान्यम् , यत्तस्य हिङ्कारभक्तिरूपम् ।
तदस्यादित्यस्य साम्नः पशवः गवादयः अन्वायत्ताः अनुगताः
तद्भक्तिरूपमुपजीवन्तीत्यर्थः ।
यस्मादेवम् , तस्मात्ते हिं कुर्वन्ति पशवः प्रागुदयात् ।
तस्माद्धिङ्कारभाजिनो हि एतस्य आदित्याख्यस्य साम्नः,
तद्भक्तिभजनशीलत्वाद्धि त एवं
वर्तन्ते ॥
</details>

<details open><summary>विश्वास-प्रस्तुतिः</summary>

अथ यत्प्रथमोदिते स प्रस्तावस्तदस्य मनुष्या अन्वायत्तास्तस्मात्ते
प्रस्तुतिकामाः प्रशंसाकामाः प्रस्तावभाजिनो ह्येतस्य
साम्नः ॥ ३ ॥
</details>

<details><summary>मूलम्</summary>

अथ यत्प्रथमोदिते स प्रस्तावस्तदस्य मनुष्या अन्वायत्तास्तस्मात्ते
प्रस्तुतिकामाः प्रशंसाकामाः प्रस्तावभाजिनो ह्येतस्य
साम्नः ॥ ३ ॥
</details>

<details><summary>शङ्करः</summary>

अथ यत्प्रथमोदिते सवितृरूपम् , तदस्य आदित्याख्यस्य साम्नः स प्रस्तावः ;
तदस्य मनुष्या अन्वायत्ताः पूर्ववत् । तस्मात्ते प्रस्तुतिं प्रशंसां
कामयन्ते, यस्मात्प्रस्तावभाजिनो हि एतस्य साम्नः ॥
</details>

<details open><summary>विश्वास-प्रस्तुतिः</summary>

अथ यत्सङ्गववेलायाꣳ स आदिस्तदस्य वयां स्यन्वायत्तानि
तस्मात्तान्यन्तरिक्षेऽनारम्बणान्यादायात्मानं
परिपतन्त्यादिभाजीनि ह्येतस्य साम्नः ॥ ४ ॥
</details>

<details><summary>मूलम्</summary>

अथ यत्सङ्गववेलायाꣳ स आदिस्तदस्य वयां स्यन्वायत्तानि
तस्मात्तान्यन्तरिक्षेऽनारम्बणान्यादायात्मानं
परिपतन्त्यादिभाजीनि ह्येतस्य साम्नः ॥ ४ ॥
</details>

<details><summary>शङ्करः</summary>

अथ यत् सङ्गववेलायां गवां रश्मीनां सङ्गमनं सङ्गवो यस्यां वेलायाम् , गवां
वा वत्सैः सहः, सा सङ्गववेला तस्मिन्काले यत्सावित्रं रूपम् , स आदिः
भक्तिविशेषः ओङ्कारः ।

तदस्य वयांसि पक्षिणोऽन्वायत्तानि । यत एवम् , तस्मात् तानि वयांसि
अन्तरिक्षे अनारम्बणानि अनालम्बनानि, आत्मानमादाय
आत्मानमेव आलम्बनत्वेन गृहीत्वा, परिपतन्ति गच्छन्ति ;
अत आकारसामान्यादादिभक्तिभाजीनि हि एतस्य साम्नः ॥
</details>

<details open><summary>विश्वास-प्रस्तुतिः</summary>

अथ यत्सम्प्रतिमध्यन्दिने स उद्गीथस्तदस्य देवा अन्वायत्तास्तस्मात्ते
सत्तमाः प्राजापत्यानामुद्गीथभाजिनो ह्येतस्य साम्नः ॥ ५ ॥
</details>

<details><summary>मूलम्</summary>

अथ यत्सम्प्रतिमध्यन्दिने स उद्गीथस्तदस्य देवा अन्वायत्तास्तस्मात्ते
सत्तमाः प्राजापत्यानामुद्गीथभाजिनो ह्येतस्य साम्नः ॥ ५ ॥
</details>

<details><summary>शङ्करः</summary>

अथ यत् सम्प्रतिमध्यन्दिने ऋजुमध्यन्दिने इत्यर्थः, स उद्गीथभक्तिः, तदस्य
देवा अन्वायत्ताः, द्योतनातिशयात्तत्काले । तस्मात्ते सत्तमाः
विशिष्टतमाः प्राजापत्यानां प्रजापत्यपत्यानाम् ,
उद्गीथभाजिनो हि एतस्य साम्नः ॥
</details>

<details open><summary>विश्वास-प्रस्तुतिः</summary>

अथ यदूर्ध्वं मध्यन्दिनात्प्रागपराह्णात्स प्रतिहारस्तदस्य गर्भा
अन्वायत्तास्तस्मात्ते प्रतिहृतानावपद्यन्ते
प्रतिहारभाजिनो ह्येतस्य साम्नः ॥ ६ ॥
</details>

<details><summary>मूलम्</summary>

अथ यदूर्ध्वं मध्यन्दिनात्प्रागपराह्णात्स प्रतिहारस्तदस्य गर्भा
अन्वायत्तास्तस्मात्ते प्रतिहृतानावपद्यन्ते
प्रतिहारभाजिनो ह्येतस्य साम्नः ॥ ६ ॥
</details>

<details><summary>शङ्करः</summary>

अथ यदूर्ध्वं मध्यन्दिनात् प्रागपराह्णात् यद्रूपं सवितुः, स प्रतिहारः ;
तदस्य गर्भा अन्वायत्ताः । अतः ते सवितुः प्रतिहारभक्तिरूपेणोर्ध्वं
प्रतिहृताः सन्तः नावपद्यन्ते नाधः पतन्ति, तद्द्वारे
सत्यपीत्यर्थः । यतः प्रतिहारभाजिनो हि एतस्य
साम्नो गर्भाः ॥
</details>

<details open><summary>विश्वास-प्रस्तुतिः</summary>

अथ यदूर्ध्वमपराह्णात्प्रागस्तमयात्सउपद्रवस्तदस्यारण्या
अन्वायत्तास्तस्मात्ते पुरुषं
दृष्ट्वा कक्षꣳ श्वभ्रमित्युपद्रवन्त्युपद्रवभाजिनो
ह्येतस्य साम्नः ॥ ७ ॥
</details>

<details><summary>मूलम्</summary>

अथ यदूर्ध्वमपराह्णात्प्रागस्तमयात्सउपद्रवस्तदस्यारण्या
अन्वायत्तास्तस्मात्ते पुरुषं
दृष्ट्वा कक्षꣳ श्वभ्रमित्युपद्रवन्त्युपद्रवभाजिनो
ह्येतस्य साम्नः ॥ ७ ॥
</details>

<details><summary>शङ्करः</summary>

अथ यदूर्ध्वमपराह्णात् प्रागस्तमयात् स उपद्रवः, तदस्य आरण्याः पशवः
अन्वायत्ताः । तस्मात्ते पुरुषं दृष्ट्वा भीताः कक्षम्
अरण्यं श्वभ्रं भयशून्यमिति उपद्रवन्ति उपगच्छन्ति ;
दृष्ट्वोपद्रवणात् उपद्रवभाजिनो हि एतस्य साम्नः ॥
</details>

<details open><summary>विश्वास-प्रस्तुतिः</summary>

अथ यत्प्रथमास्तमिते तन्निधनं तदस्य पितरोऽन्वायत्तास्तस्मात्तान्निदधति
निधनभाजिनो ह्येतस्य साम्न एवं खल्वमुमादित्यं सप्तविधꣳ सामोपास्ते ॥
८ ॥
</details>

<details><summary>मूलम्</summary>

अथ यत्प्रथमास्तमिते तन्निधनं तदस्य पितरोऽन्वायत्तास्तस्मात्तान्निदधति
निधनभाजिनो ह्येतस्य साम्न एवं खल्वमुमादित्यं सप्तविधꣳ सामोपास्ते ॥
८ ॥
</details>

<details><summary>शङ्करः</summary>

अथ यत् प्रथमास्तमितेऽदर्शनं जिगमिषति सवितरि, तन्निधनम् , तदस्य पितरः
अन्वायत्ताः ; तस्मात्तान्निदधति — पितृपितामहप्रपितामहरूपेण
दर्भेषु निक्षिपन्ति तान् ; तदर्थं पिण्डान्वा स्थापयन्ति ।
निधनसम्बन्धान्निधनभाजिनो हि एतस्य साम्नः पितरः । एवमवयवशः सप्तधा
विभक्तं खलु अमुमादित्यं सप्तविधं सामोपास्ते यः, तस्य तदापत्तिः
फलमिति वाक्यशेषः ॥

इति नवमखण्डभाष्यम् ॥
</details>