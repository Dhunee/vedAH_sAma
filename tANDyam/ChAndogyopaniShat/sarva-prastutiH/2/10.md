+++
title = "१०"

+++

<details><summary>शङ्करः</summary>

मृत्युः आदित्यः, अहोरात्रादिकालेन जगतः प्रमापयितृत्वात् । तस्य अतितरणाय
इदं सामोपासनमुपदिश्यते —
</details>

<details open><summary>विश्वास-प्रस्तुतिः</summary>

अथ खल्वात्मसम्मितमतिमृत्यु सप्तविधꣳ सामोपासीत हिङ्कार इति त्र्यक्षरं
प्रस्ताव इति त्र्यक्षरं तत्समम् ॥ १ ॥
</details>

<details><summary>मूलम्</summary>

अथ खल्वात्मसम्मितमतिमृत्यु सप्तविधꣳ सामोपासीत हिङ्कार इति त्र्यक्षरं
प्रस्ताव इति त्र्यक्षरं तत्समम् ॥ १ ॥
</details>

<details><summary>शङ्करः</summary>

अथ खलु अनन्तरम् , आदित्यमृत्युविषयसामोपासनस्य ; आत्मसम्मितं
स्वावयवतुल्यतया मितम् , परमात्मतुल्यतया वा
सम्मितम् , अतिमृत्यु, मृत्युजयहेतुत्वात् ; यथा प्रथमेऽध्याये
उद्गीथभक्तिनामाक्षराणि उद्गीथ इत्युपास्यत्वेनोक्तानि,
तथेह साम्नः सप्तविधभक्तिनामाक्षराणि समाहृत्य त्रिभिस्त्रिभिः समतया
सामत्वं परिकल्प्य उपास्यत्वेन उच्यन्ते । तदुपासनं
मृत्युगोचराक्षरसङ्ख्यासामान्येन मृत्युं
प्राप्य, तदतिरिक्ताक्षरेण तस्य आदित्यस्य मृत्योरतिक्तमणायैव
सङ्क्रमणं कल्पयति । अतिमृत्यु सप्तविधं साम उपासीत,
मृत्युमतिक्रान्तमतिरिक्ताक्षरसङ्ख्यया इत्यतिमृत्यु साम ।
तस्य प्रथमभक्तिनामाक्षराणि हिङ्कार इति ; एतत् त्र्यक्षरं भक्तिनाम ।
प्रस्ताव इति च भक्तेस्त्र्यक्षरमेव नाम ; तत् पूर्वेण समम् ॥
</details>

<details open><summary>विश्वास-प्रस्तुतिः</summary>

आदिरिति द्व्यक्षरं प्रतिहार इति चतुरक्षरं तत इहैकं तत्समम् ॥ २ ॥
</details>

<details><summary>मूलम्</summary>

आदिरिति द्व्यक्षरं प्रतिहार इति चतुरक्षरं तत इहैकं तत्समम् ॥ २ ॥
</details>

<details><summary>शङ्करः</summary>

आदिरिति द्व्यक्षरम् ; सप्तविधस्य साम्नः सङ्ख्यापूरणे ओङ्कारः
आदिरित्युच्यते । प्रतिहार इति चतुरक्षरम् । तत
इहैकमक्षरमवच्छिद्य आद्यक्षरयोः प्रक्षिप्यते ; तेन तत् सममेव भवति ॥
</details>

<details open><summary>विश्वास-प्रस्तुतिः</summary>

उद्गीथ इति त्र्यक्षरमुपद्रव इति चतुरक्षरं त्रिभिस्त्रिभिः समं
भवत्यक्षरमतिशिष्यते त्र्यक्षरं तत्समम् ॥ ३ ॥
</details>

<details><summary>मूलम्</summary>

उद्गीथ इति त्र्यक्षरमुपद्रव इति चतुरक्षरं त्रिभिस्त्रिभिः समं
भवत्यक्षरमतिशिष्यते त्र्यक्षरं तत्समम् ॥ ३ ॥
</details>

<details><summary>शङ्करः</summary>

उद्गीथ इति त्र्यक्षरम् उपद्रव इति चतुरक्षरं त्रिभिस्त्रिभिः समं भवति ।
अक्षरमतिशिष्यते अतिरिच्यते । तेन वैषंये प्राप्ते, साम्नः समत्वकरणाय
आह — तदेकमपि सदक्षरमिति त्र्यक्षरमेव भवति । अतः तत् समम् ॥
</details>

<details open><summary>विश्वास-प्रस्तुतिः</summary>

निधनमिति त्र्यक्षरं तत्सममेव भवति तानि ह वा एतानि द्वाविं शतिरक्षराणि ॥
४ ॥
</details>

<details><summary>मूलम्</summary>

निधनमिति त्र्यक्षरं तत्सममेव भवति तानि ह वा एतानि द्वाविं शतिरक्षराणि ॥
४ ॥
</details>

<details><summary>शङ्करः</summary>

निधनमिति त्र्यक्षरं तत्सममेव भवति । एवं त्र्यक्षरसमतया सामत्वं सम्पाद्य
यथाप्राप्तान्येवाक्षराणि सङ्ख्यायन्ते — तानि ह वा एतानि
सप्तभक्तिनामाक्षराणि द्वाविंशतिः ॥
</details>

<details open><summary>विश्वास-प्रस्तुतिः</summary>

एकविंशत्यादित्यमाप्नोत्येकविंशो वा इतोऽसावादित्यो द्वाविंशेन
परमादित्याज्जयति तन्नाकं तद्विशोकम् ॥ ५ ॥
</details>

<details><summary>मूलम्</summary>

एकविंशत्यादित्यमाप्नोत्येकविंशो वा इतोऽसावादित्यो द्वाविंशेन
परमादित्याज्जयति तन्नाकं तद्विशोकम् ॥ ५ ॥
</details>

<details><summary>शङ्करः</summary>

तत्रैकविंशत्यक्षरसङ्ख्यया आदित्यमाप्नोति मृत्युम् । यस्मादेकविंशः इतः
अस्माल्लोकात् असावादित्यः सङ्ख्यया । ‘द्वादश मासाः पञ्चर्तवस्त्रय
इमे लोका असावादित्य एकविंशः’ (ऐ. ब्रा. ४ । ५), (तां. ब्रा. १० । १ ।
१०) इति श्रुतेः ; अतिशिष्टेन द्वाविंशेनाक्षरेण परं मृत्योः आदित्यात्
जयति आप्नोतीत्यर्थः । यच्च तदादित्यात्परम् ; किं तत् ? नाकम् , कमिति
सुखं तस्य प्रतिषेधोऽकं तन्न भवतीति नाकम् , कमेवेत्यर्थः,
अमृत्युविषयत्वात् । विशोकं च तत् विगतशोकं
मानसदुःखरहितमित्यर्थः — तदाप्नोतीति ॥
</details>

<details open><summary>विश्वास-प्रस्तुतिः</summary>

आप्नोति हादित्यस्य जयं परो हास्यादित्यजयाज्जयो भवति य एतदेवं
विद्वानात्मसम्मितमतिमृत्यु सप्तविधꣳ सामोपास्ते
सामोपास्ते ॥ ६ ॥
</details>

<details><summary>मूलम्</summary>

आप्नोति हादित्यस्य जयं परो हास्यादित्यजयाज्जयो भवति य एतदेवं
विद्वानात्मसम्मितमतिमृत्यु सप्तविधꣳ सामोपास्ते
सामोपास्ते ॥ ६ ॥
</details>

<details><summary>शङ्करः</summary>

उक्तस्यैव पिण्डितार्थमाह — एकविंशतिसङ्ख्यया आदित्यस्य जयमनु, परो ह, अस्य
एवंविदः आदित्यजयात् मृत्युगोचरात् परो जयो भवति,
द्वाविंशत्यक्षरसङ्ख्ययेत्यर्थः ।
य एतदेवं विद्वानित्याद्युक्तार्थम् , तस्यैतद्यथोक्तं फलमिति ।
द्विरभ्यासः साप्तविध्यसमाप्त्यर्थः ॥

इति दशमखण्डभाष्यम् ॥
</details>

